Dhuh sadulur, sira kang wus kaelangan katrêsnanira, amarga kaalap ing pati, bokmanawa kang wus muksa iku dununging kamulyan lan pamarêmira, mula sasirnaning katrêsnanira mau, têmah sira kasinungan pangrasa manawa donya iki suwung, lan rumăngsa manawa uripira iku wus ora aji manèh, sira darbe panyana manawa sira wus tininggal kasênêngan kang wus ora bakal bali salawas-lawase, dadi wiwit samêngko sira ngira manawa mung kari nandhang prihatin kang tanpa wêkasan, pangarêp-arêpira ora liya kajaba mhu[1] kêpingin tinêmu lan kang wus lalis mau, lan kapengin krungu suwarane, ing pangrasa kasusahanira mau wus tanpa upama, prihatinira dadi saya bangêt, kagawa klèruning panduganira marang kaanane katrêsnanira kang wus lalis iku. Kalamăngsa rumăngsa kaya anêkani, ananging barêng sitolèh[2] ora katon, manawa sira uwuh, sira ora jinawab. Mula sira
dadi saya rêkasa, amarga rinubeda ing pangrasa kapêdhotan pangarêp-arêp, wêkasan anjalari ananing mêndhung kang anasabi suryaning kasunyatan kang ora tau surup, mula sorote banjur ora bisa amadhangi ing kapêtênganira.
Pangrasanira kang mangkono mau aku ora maido, aku kang angripta layang iki sumurup têrang, lan ciptaku kamiwêlasên yèn amêruhi wong kang nandhang prihatin kaya kaananira iku, ananging pangarêp-arêpku bisaa asung pitulungan utawa panglipur, pitulungaku mau wus angênani wong maatus-atus, dadi bokmanawa uga bisa anêdhasi ing ciptanira.
Mêsthine sira pitakon:
Kadospundi sagêd kula katêwahan pangajêng-ajêng, saha kalêksanan lipur.
Wruhanira isih ana pangarêp-arêp lan panglipur,
marga prihatinira iku awêwaton kang ora bênêr, sira mrihatinake kang bênêre ora pêrlu disêdhihake, mula sak anggêr sira wus ngrungu sapisan bae wêwarah kang anuduhake sajatine, pasthi yèn sira banjur sirna prihatinira.
Sira mêsthi mangsuli:
Kula punika kaecalan katrêsnan sayêktos, kadospundi anggèn jêngandika adamêl lipuring prihatos kula, kajawi bilih sarana ambangsulakên ingkang sampun lalis wau.
Aku wus anduga kapriye kaananira, ananging mara rungunên lan gatèkna wêwarahku kang mratelakake kaanan têtêlu, iya kang tumuli dak pratelakake.
Ilange iku mung rumangsanira bae, sabab wujute ora katon ing pandulunira, aku nêdya angsung wêruh marang sira supaya sira sumurup, prihatinira [prihati...]
[...nira] iku kagawa saka kalèrunira, marga saka ora sumurupira marang anggêr-anggêring dumadi, mula lilanana aku dadi pacalanging lakunira ing dalan kawruh sajati, sarana amijang siji apa kang ing têmbe gawe pamarêmira.
Sira aywa nyumêlangake lan mrihatinake marang kaanane kêkasihira kang wus lalis mau, amarga urip sawusing mati iku ora kok tanpa waton, alam kang anèng sabranging pakuburan iku uga kawêngku ing anggêr-anggêr kayadene dunya iki, aku sumurup, marga wus dak pariksa kalayan titi.
Sira kudu aja prihatin, amarga susahira mau anjalari cilakane katrêsnanira. Manawa ciptanira wus binuka ing kanyataan sapisan bae, pasthi sira ora prihatin manèh.
Bokmanawa sira darbe panyana yèn kang mangkono mau mung dêdongengan bae, mula aku lilanana [lila...]
[...nana] pitakon apa kang dadi pangidhêpira, kêncênging panganggêpira mau bokmanawa saka pituduhe salah sawijining pandhita utawa bokmanawa saka unining layang kang wus kaanggêp sukci, bisa uga saka wus kapitaya ing ngakèh sakiwa têngênira, nganti wus rumasuk ing gêtihe wong-wong ing măngsa iku, ananging manawa ciptanira nêdya sira uwalake saka lumrahe akèh mau, sira bakal sumurup manawa sabên masjid iya ana imame dhewe-dhewe, lan imam-imam mau bisa uga kalèru panapsire marang layang kang kaanggêp sukci mau, cipta kang kalumrah ing jamanira iku tumanême mung saka anon tiron, ora wêwaton caritane wong kang wus anyatakake dhewe, ing jaman samêngko kang padha kita angkah nêdya aninggal marang warah kang mung saka krungu nêmpilan piyandêl kang kurang cêthane iku, kita padha jaluk nyatane kang wus padha disumurupi,
pangudine wus kanyataan, lan kawajibane wus linaksanan, mula aku nêdya pitutur ing sira awêwaton kang mangkono mau, pangarêp-arêpku aja padha miyandêl samubarang kang kalayan pamuta tuli, aku mung nêdya amarah ing sira apa kang wus dak sêmurupi dhewe nyatane, lan aku pêrlu carita ing kowe kaananing pamariksaku mau.
Lilanana aku mratelakake bab mau siji-siji, supaya wêkasane bisa cêtha panampanira, aku kudu nyumurupake marang sira bab wêwijanganing manungsa luwih saka sasurupane sadhengah kang padha ora mangudi prakara iki, sanajan durung pratitis, bokmanawa sira uga wus ngrungu manawa wong iku padha kasinungan apa-apa kang ora kêna ing pati, ya kang ingaranan jiwa, sanajan badan iki mati, jiwa mau lêstari sugênge, pangarêp-arêpku muga sira ambirata kawruhira kang kurang pratitise mau, lan banjur
nyumurupana kang nyata, aja pisan ngarêp-arêp aku kasinungana jiwa, nanging ngakonana yèn sira iku sawijining jiwa, sabab sajatine kang diarani manungsa iku jiwa lan anduwèni badan. Dene badan iku dudu manungsane, amung prabote manungsa, dadi kang diarani mati iku gone manungsa anyèlèhake panganggone kang wus rusak, iku dudu wêkasaning uripe, ananging ora beda kaya manawa sira cucul panganggonira kang jaba dhewe, mula sumurupa manawa katrêsnanira iku ora sirna, mung bae sira kelangan panyawangira marang panganggone kang padatane sira anggo sarana mêruhi dhèwèke: kang sirna iku panganggone, ananging dudu manungsane kang nganggo panganggo mau, mêsthine kang sira trêsnani iku manungsane, rak dudu panganggone.
Sadurunge sira nyumurupi kaananing katrêsnanira,
nyumurupana kaananira dhewe, mara rungokna sajatine, sira iku kaanan kang ora kêna ing pati, gone ora kêna ing pati iku sabab jiwanira iku Allah, dadi sira iku soroting Gusti pribadi, sadurunge sira angurung ing panganggo kang kaaranan badan iku, sira wus urip suwe, lan sira iya bakal isih urip sawuse panganggo mau sirna, Gusti Allah anitahake manungsa kanggo pêpindhane kalanggêngane pribadi, iku dudu piyandêl kang klèru, iku sanyatane kawruh, cukup minăngka pasêksèn, kayadene kang sira sumurupi ing layang-layang kang nyaritakake bab mau, yèn sira nêdya antuka panglipur macaa iku. Kang sira duga sauripira iku, sajatine mung sadina yèn disawang saka uriping jiwa, iya mangkono kaananing katrêsnanira, mulane dhèwèke iku ora mati, mung anyèlèhake badane. [bada...]
[...ne.]
Mula aja pisan sira anduga manawa mung abadan siji, iku mung bali kaya mau-maune bae, Rasul Paolus ngandika: Badan iku ana badan wadhag, ana badan alus. Panampaning wong padha kalèru, marga duwe pangira manawa badan-badan mau bakal kaanggo gênti-gênti, ora wêruh manawa sakarone iku wus kita anggo samêngko, sira kang maca iki andarbèni badan wadhag kang kêna dinulu. Mangkono uga badan suksma kang diarani badan kang ora kasat mata iya kang diarani badan alus dening Rasul Paolus, dadi yèn sira nyèlèhake kang wadhag, sira isih angrasuk panganggo kang alus mau. Manawa badan wadhag iku sira upamakake mantol (klambi kang jaba dhewe), dadi badan kang alus mau minăngka kulambi kang lumrah iku.
Manawa panampanira marang pitutur iki wus cêtha, lilanana aku ambacutake, ora mung kalane kang sira arani mati, wong gone anyèlèhake panganggo kang wadhag mau, sabên wêngi kalane sira turu, sira uncat sawatara măngsa săngka panganggo wadhag iku, banjur anjajah ing ngêndi-êndi kalayan angrasuk badanira kang alus, ora kadulu dening kang padha ngrasuk kawadhagan, ananging kasumurupan cêtha tumrap mitra-mitrane kang wêktu iku pinuju anganggo badane suksma, amarga sawijining badan iku mung bisa mêruhi apa kang ana ing alame dhewe, lire: badan wadhag iya mung bisa andulu sarupaning badan nadhag,[3] dene badanira kang alus iya mung bisa nyawang badan alus, manawa sira bali marang panganggonira kang wadhag tangi ing donya iki, kalamăngsa ana lêlakon, sira rumăngsa wêruh apa-apa ana ngêndi kang sira ora pati cêtha, mangkono [mangko...]
[...no] banjur sira arani impèn, turu iku dadi kêna diarani mati sadhela, dene bedane pribadinira ora sèlèh klambi babar pisan, nganti ora bisa nganggo manèh, mangkono sababe mula kalane sira turu iku wus padha bae, dadi klèru yèn katrêsnanira iku sira duga sirna, aku bakal nyumurupake marang sira.
Pira-pira piwulang kang anyaritakake urip sawusing mati, kang akèh padha klèru panampane marang layang-layang kuna, wus lumrah dadi panganggêpe wong-wong ing Eropah manawa ana paukuman langgêng kang bangêt anggêgirisi, nanging bokmanawa samêngko iku mung kari anèng panganggêpe wong kang bodho lan panganggêpe iku wus ora santosa, kang mangkono mau jalarane saka klèrune pamêrtale wulange Gusti Yesus, wêkasan banjur dianggo gêgaman dening para santri ing jaman kuna murih wong-wong [wong-...]
[...wong] kang bodho padha wêdia, dadi banjur alaku bêcik, saya suwe wong saya maju alusing budine, ing kono banjur sumurup upama nyata kaya iku angarani manawa Gusti Allah ora adil, têmahan banjur padha gêguyu marang carita kang mangkono mau, para imaming agama wus padha beda panampane tinimbang iku mau, ananging iya wus ora cêtha lan wus nyimpang adoh karo nyatane, kabèh piwulang masjid-masjid padha ora ngêblak, pagene dene ing kono ngêmot carita kang ora mèmpêr, dene Gusti Allah asipat bêngis sarta nêdya masesa marang kawulane, piwulang kang bêngis iku gawan saka dungèngane wong Yahudi, dudu piwulange Gusti Yesus, yèn piwulanging Gusti Yesus pratela manawa Gusti Allah Maha Asih, sarta pangastane marang donya iki kanthi anggêr-anggêr langgêng, iku anjalari wiwit sumurup manawa anggêr-anggêr [anggêr-...]
[...anggêr] mau mêsthi padha bae tumindake ing alam sabranging pakuburan apa ing alam kene, ananging iku mêksa kurang têrang, wong carita ing kita bab suwarga, utawa sawijining dina kamulyan ing têmbe, ananging bab mau wus kalakon samêngko ing kene, caritane mau ora pati cêtha katrangane para imam ora tau nyaritakake lêlakoning wong ing jamaning pati, dhèwèke ora tau carita marang kita manawa wus sumurup dhewe, ananging caritane mau mung krungu saka caritaning wong liya, kêpriye ta bisane gawe pamarêm kita.
Sajatine măngsa iki wus langkah saka piyandêl kang kalayan pamuta tuli, kita iku dumunung ing jaman kawruh dadi kita anglêstarèkake miyandêl marang samubarang kang ora maton, utawa kang ora nyata, marga kang wus kapungkur iku ora wêwaton kang bênêr, mula prêlu para marsudi kawruh amratelakake [amratelaka...]
[...ke] apa kalèrune kang wus piniyandêl ing ngakèh ing jaman kang wus kapungkur, bab mau wus pinariksa nyatane dening pakumpulan teyosopi, sarta pakumpulan kang mangudi kasuksman, saka pambudine mau banjur gawe piwulang kang bakal dak caritakake marang sira iki.
Kita iki jiwa, ananging kita urip ing sawijining alam kang wadhag, iya iku sawijining alam kang ora sêpira bisa kita nyêmurupi, kabèh katrangan kang dak tampani iku tumanduke ing kita sarana indriya kita, mula ora sampurna, kita bisa nyipati barang kang atos, lumrahe kita uga bisa andulu kang cuwèr, manawa padhange kurang bantêr, gas (akasa) kita kêrêp ora bisa mêruhi, para juru mariksa pratela: isih ana anasir liyane manèh kang luwih alus saka akasa kang lêmbut dhewe, ananging iku wus ora kêna ginrayang dening
indriya kita kang wadhag mau, lan kita ora bisa mêruhi kaanan mau sarana piranti kawadhagan.
Bisane kita mêruhi utawa aniti iku mung kudu sarana badan kita kang alus, iya kang wus kawursita ing dhuwur, amarga iku iya darbe indriya kaya liyane, wong kang akèh-akèh padha durung antuk pituduh kêpriye panganggone indriya iku mau, măngka sajatine iku kagunan utawa piranti kang manungsa bisa gawe dhewe, kita wuninga manawa wong bisa gawe, amarga wus kalêksanan, lan sing sapa wus bisa nganggo indriya iku bisa mêruhi rupa kang ora kadulu dening netrane wong lumrah. Para marsudi carita manawa donya iki adoh utawa gumunake bangêt tinimbang panêmu kita, wong kang akèh-akèh iku sanajan wus maèwu-èwu taun uripe, ewadene padha ora bisa nyumurupi pêperangan kang luhur lan kamulyaning uripe, [u...]
[...ripe,] bab kang wus dak pratelakake mau, saka caritane kang padha mariksa, wus pira-pira kamokalan kang kawruhan ing kono, lan sabên dina anganakake sêsurupan anyar tumrap ing kita, katrangan kang mangkono mau wong bisa nyumurupi sarana amaca layang-layang teyosopi, dene kang dak caritakake ing kene iki mung pêpêthikan saka layang iku mau, dene kawruh anyar kang wus kita sumurupi saka pamriksaning ing alam alus mau iya urip ana jaman kang diarani sawusing pati, lan kaananing kang padha anèng ing kono.
Sêkawit kang wus padha dak udi nganti sumurup, mungguh kang ingaranan mati iku dudu wêkasaning urip, kaya panduganing wong kang ora wuninga, ananging mung ngalih gon saka panggonan siji marang liyane, aku wus kăndha manawa iku mung anyèlèhake klambi anggon-anggone yèn ana ngomah, yaiku [yai...]
[...ku] kang ingaran badan alus, amarga saka aluse mula ingaranan suksma dening Sang Paolus, ananging iku uga isih golonganing badan, mula iya diarani peranganing wadhak, ananging luwih alus tinimbang kang lumrahe padha disumurupi, badan wadhak iku tumraping manungsa sajati kanggo piranti gone gagêpokan lan donya, manawa ora sarana badan iku ora bisa magêpokan lan donya iki dadi ora bisa nindakake pakartine, măngka badan alus iya kanggo piranti gone sarawung utawa gagêpokan lan kaanan ing alam kang alus, alam alus iku ora kok tanpa watêsan, adoh utawa ora kêna ginayuh, amung luwih alus saka alam kang dak dunungi iki, kita ora carita manawa ana alam kang luwih dhuwur utawa adoh, aku mung carita manawa kang lumrahe diarani mati iku sajatine mung salin kaanan, iya [i...]
[...ya] ana ing donya kene kang kita padha wuninga, wong kang salin kaanane mau kêna diarani banjur sira ora bisa andulu, ananging manawa sira rasakake tênan, sira banjur eling manawa wong iku ora kêna sira dulu dening netra, dene kang padatane sira wêruhi iku badan kang dinunungan, samêngko dhèwèke dêdunung ing badan alus kang sira ora bisa mêruhi, ananging ora kok sira ora bisa nglêboni alam alus mau.
Bab sapisan kang kudu kita wêruhi, dhèwèke kang lumrah diarani mati iku ora kêna kita tinggal, kita padha dikulinakake marang piyandêl kang ambingungake, sabab warahe, mungguhing pati iku wus dumunung anèng awake dhewe lan iya prakara kang gaib, jiwa samăngsa anguncati badan, iku banjur manjing ing dunung sadhuwuring lintang, măngka ing kono ora ditêrangake kêpriye têmbung isbat kang
angèl iku, lakuning kodrat iku wus têtela anggumunake lan kalamăngsa ora mangêrtèkake tumraping kita, ananging satêmêne ora tau anyidrani, manawa sira nyopot jubah ing sasananira, iku ora banjur marang ing salah sawijining pucuk gunung kang adoh, sira isih dêdunung ing panggonan iku, mung bae salin sawangan, uwong manawa nyèlèhake jubah kuwadhagane iku isih anèng ênggone maune, têtelane mung sira ora bisa andulu, ananging ora sabab saka sirna, mung badan kang rinasuk iku ora kêna dinulu ing netranira kang wadhag.
Bokmanawa sira wus mangêrti yèn netranira iku ora sapira bisane nampani gêgêtêring ing dalêm kodrat, mulane iku kang kêna sira wêruhi iku mung sawiji-wijining kaanan kang umbake gêgêtêr mau angênani netranira, dene pandulune badanira
kang alus iku uga marga saka gêgêtêr, ananging seje watak, amarga iku dumadi saka sêtop (bakal) kang lêmbut, kabèh kang mratelakake bab kang luwih têrang, sira bisa antuk saka layang-layang teyosopi.
Saiki kita mung arêp carita manawa netranira kang wadhag iki mung bisa andulu alam wadhag, dene yèn asarana pirantining badanira alus, mung bisa andulu sarta gagêpokan alam kang alus, sira samêngko sumurup têrang manawa dudu alam liya ananging mung perangane kang alus saka alam iki, sumurupa iya ana alam liyane manèh, ananging ora pêrlu dak tuturake ing kene. Dhèwèke kang sira duga wus sir,[4] iku satêmêne isih tansah anèng sacêdhakira, mung bae sira badan wadhag, dhèwèke badan alus. Dene gonira ora rumăngsa iku marga sira ora bisa mêruhi [mê...]
[...ruhi] dhèwèke, nanging yèn sira turu ninggal badanira wadhag, sira bisa rumăngsa cêdhak lan dhèwèke, lan sarawungira lan dhèwèke iya isih bisa kaya maune, dadi sajroning turu bisa sapatêmon karo katrêsnanira, nanging mung kalane tangi iku rumongsane[5] sira pisah.
Wong kang akèh padha ora bisa misah bab pangrasane wadhag lan alus, sanadyan pangrasane wadhag iku bisa eling cêtha, ananging kang akèh ora bisa angèlingi marang pakartining jiwa kalane uncat saka badane kang turu, yèn wus bisa cêtha elinge iku iya banjur ora ngarani yèn ana pati, pira-pira wong kang wus bisa nganggo pangrasane alus mau, lan suwe-suwe kabèh uwong iya padha mangkono, sabab saka kodrating ajune kagunaning jiwa wong-wong kang akèh wus wiwit mursid, mula sanadyan durung eling cêtha kabèh ewadene [ewade...]
[...ne] plêncat-plêncat iya wus ana kang dielingi, ananging lumrahe padha diarani impèn bae, mula ora diudi, luwih manèh piwulang iku winarahake marang wong kang ora marsudi bab kaananing pasupênan lan ora wêruh manawa pancèn nyata, ananging sanadyan durung cêtha elinge uga wus akèh kang bisa karasa yè[6] dhèwèke cacêdhakan karo katrêsnane, sanadyan ora bisa mêruhi, lan ana manèh liyane, sanadyan mung sawatara elinge, ananging barêng tangi saka gone layap-layap banjur karasa têntrêm lan sênêng, iku jalarane wus masthi saka alam kang luhur.
Elingana bae, manawa iku alam asor, dene sejene luwih dhuwur, mula kang akèh mung prakara cilik kang ana ing kene, sira eling têmênan apa kang wus kadadeyan ing kene, manawa sira mêtu saka pangrasa ing donya lumimbang seje panggonan [pang...]
[...gonan] kaya kalane turu, sira anyingkirake apa kang makewuhi, yaiku badan wadhag anggone angalang-alangi, ananging manawa sira bali ing urip kang asor, sira kapêksa nêmu pakewuh manèh, sarta agung anasabi kabisanira kang luhur, wêkasan sira banjur tansah lali manèh, upamane ana pawarta kang bakal sira têkakake marang salah sawijining mitranira kang wus mati, sira kalane arêp turu angèlingana iku kalayan cipta kang bêning, kanthi kêncênging pangangkah, manawa sira bakal awèh pawarta ing dhèwèke, sarana laku kang mangkono mau sira bakal bisa katêmu lan dhèwèke, bokmanawa kalamăngsa sira kapengin têtarenan apa-apa marang dhèwèke, ing kono pakewuhe saka pangrasane warna loro, mula rêkasa anggone anjawab marang sira kalayan têrang, saora-orane sanadyan ora kèlingan kabèh, sabalinira [sabali...]
[...nira] iya ana kang sira elingi, kalamăngsa tangi turu isih cêtha tămpa kaya pangarêp-arêp utawa kakêncênganing atinira, padatane kang mangkono mau tansah dielingi, wêkasan iya nyata, bisa uga sira ora bisa katêmu, amarga saka sabab kang ing têmbe bakal sira sumurupi, upamane kang wus mati mau pinuju lagi anggarap apa-apa ing alam luhur, pêrlu tumrap karo sakubênge bisa amardika.
Bab iku kaya anuntun kita nyumurupi kaananing urip kang ingaran pati, ing kono warna-warna sarta akèh bangêt, ananging ringkêsane akèh kang luwih mulya saka uripe ing donya, marga kaya unine layang-layang kuna, sagunging jiwa kang lulus tinampan ing Gusti Allah, lan ora ana lêlara kang bisa angrubeda dhèwèke. Ing panganggêpe wong kang ora sumurup dhèwèke iku mati, mula [mu...]
[...la] pisahe iya dianggêp kasangsaran, lan uncate saka kita iku dinuga tumamèng ing panglêburan, măngka sajatine manjing ing katêntrêman, kita kudu misah saka piwulang kuna, kawruhana wong mati iku ora banjur mancolot mênyang sawarga kang mulya utawa ora nyêmplung ing naraka kang anggêgirisi, iku mung saka gagasane dhewe bae, mara rungunên kang têtela, mungguhing mati iku tumrap jiwane ora owah, dhèwèke ora banjur dadi wong suci utawa malaekat, dhèwèke padha ginodha piwulang kuna, dina sawuse mati iku kaanane kaya dina maune, amakarti uga awêwatak, kamursidane iya ora beda. Dene bedane mung sawatara, yaiku wus ora nganggo badan wadhag.
Mula coba rasakna kapriye têgêse, iku karêpe wus mardika saka lan sayah, uga wus ora [o...]
[...ra] nandhang boting rasa bosên marang kawajiban, babarpisan wus ora kambah kang mangkono, bisa uga duk sakawite uripe têtêp apa kang kinarêpake, urip ing kawadhagan manungsa tansah kapêksa, babarpisan ora duwe kamardikan, dhèwèke tansah kapêksa nambutkarya murih antuka dhuwit, kudu darbe dhuwit kanggo tuku panganggo lan pirantine omah-omah, kanggo awake dhewe utawa wong kang diayomi ing dhèwèke, arang bangêt kaya lakune para tukang gambar lan para niyaga, kang sinambut iku kasênêngane, ananging kang akèh iku pasthi yèn amarga kapêksa.
Ing alam kang luhur wus ora butuh dhuwit manèh, pangan lan panganggo wus ora pêrlu, amarga apa kang dadi butuhe kang manggon ing kono wus têka dhewe, ora susah tinuku ing dhuwit, ing dalêm sêtof kang alus dhèwèke bisa marang ing ngêndi kang
kinarêpake, yèn dhèwèke kapengin arêp mêruhi sawangan kang anyênêngake, kaya ta: alas, samodra utawa angrasakake hawa kang sêgêr, dhèwèke banjur dêdunung ing dunung kang anyênêngake mau, yèn dhèwèke sêngsêm ing kagunan, wancine iku anggung kanggo amêruhi layang-layang anggitane para linuwih, yèn dhèwèke sêngsêm marang gamêlan, tansah agênti-gênti krungu swaraning gamêlan kang anyênêngake bangêt ing donya, lan kalamăngsa krungu unining gamêlan kang tinabuh ing niyaga kang linuwih, kasênêngan apa kang wus disêngsêmi ing dunya iku bisa tinêmu ing kono kalayan lêlahanan, lire tanpa prabeya, ananging kasênêngan kang tinêmu ing kono iku, dudu sajati lan sambung karo prihatin gêdhe, sarta samêktane iku ora pêrlu mawa badan wadhag, wong banjur wêruh manawa wong kang mangêrti utawa bêcik iku sawusing mati luwih bêkja
tinimbang uripe ing donya, amarga ana wanci kang jêmbar, ora kanggo kasênêngane dhewe bae, ananging tumrap sajatine banjur maju miturut dalaning ngakèh.
Apa ing alam kono ora ana wong cilaka, mêsthi marga urip iku kapêksa kagawa saka kaanane, lan panggawene isih pae kaya sadurunge aninggal badan wadhag, yèn kasênêngane ing alam kene asor sarta wadhag, ing alam alus bakal ora bisa kasêmbadan pêpenginane, wong dhêmên mêndêm, bakal sangsara marga ora bisa antuk pamarêm, awit dhèwèke wus ora duwe badan kanggo nglêksanani, wong kang karêm mangan, ora bisa bungah anèng meja mangan, wong karêm dhuwit ora bisa antuk êmas kang arêp kinalumpukake, dene wong kang uripe ing dunya mung anuruti ardane marang kang ora aji, iku tansah karasa,
iku tansah angêrgêti uripe, pakarêmane bakal anggêgêtêr kêpingin, kang ing kono ora antuk pamarêm. Wong kang sănggarunggèn tansah ginodha ing kasujanan, malah saya bantêr amarga wus ora bisa anggarap apa kang disumêlangake mau, wus ora sêmang-sêmang manèh yèn wong-wong iku padha rumăngsa cilaka, ananging angêmungake manawa pakarêman lan kamurkane iku wadhag, ananging iya darbe pêpasthèn bakal tinêmu, pambudine mung kudu kinalahake murih tumuli kamardikakake saka sangsara kang amarga binoyong ing pêpenginane, aja kêlalen manawa kang mangkono mau têtela dudu paukuman, anane mung marga kodrating kadadeyane panggawene dhewe bae, mula mung kudu aja anjalari murih aja ana kadadeyan, salawase pasthi yèn ora bisa padha sanalika, ananging iya bisa rikat saka anggêr jalarane [jalar...]
[...ane] wus êntèk.
Akèh wong kang wus krungu prakara iki, ananging wong ala padha ora ngrasakake, ewadene wong-wong iya padha ngarani kagawa saka uripe ing donya, iku prakara kang anyêdhihake wong-wong ing donya, nanging iya mung dienakake bae, anyêdhihake bangêt tumrap wong sanadyan iku ora nyata, ananging padha bosên, marga tansah anêkani, iya ana liyane uga kang têka ananging iya bangsane kang bosênake. Samêngko wus ora jor-joran panganggo utawa kang katon ing ngakèh, dene wong bêcik utawa kang pintêr, kang anggêgayuh padatane bêbandane seje tanduk, mula iya ora bisa katurutan, ananging wong kang pakarti lan bêbudène alus, salawase pasthi rasane luwih mulya anèng sajabaning badan wadhag, tinimbang anganggo badan wudhag,[7] lan elinga [e...]
[...linga] manawa wong ing donya tansah kapêksa ngudi kapintêran, marga yèn kapintêrane nyukupi arêp gawe sakarêp-karêpe.
Para marsudi kawruh utawa wong olah kasuksman, mulya bangêt urip ing kono, isih ana kang kiraku luwih mulya manèh, sing sapa tansah amêrlokake marang pêpadhane manungsa, iya iku kang dhêmên gawe pitulungan sarta mêmuruk, sabab sanadyan ing kono ora ana wong malarat, ora ana wong kaluwèn, kasatan utawa wong kodanan, nanging iya ana wong kang pêrlu pinêksa klèrune, kang bokmanawa dadi lipure, wong bodho dadi pintêr, têtela amarga ing tanah kulonan mung sathithik piwulang kang anuduhake kaananing urip sawusing mati, mula ing alam kono kita kêrêp katêmu wong kang pêrlu winulang bab kagunan tumrap uripe anyar iku. Ana sawijining wong kang wus [wu...]
[...s] duwèni sêsurupan, lakune banjur bacut bae dhèwèke ngangkah arêp anyêbar kamulyan, nyamlêng kaya-kaya ana ing kene, ananging elinga manawa ing kene utawa kana amung pangrasa bae, nganggo mata nanging amuta, sabab donya iku, iya ing kene salawase wus anglimputi kita, mula aja pisan ngira yèn adoh utawa angèl ginayuh.
Bisa uga ana wong takon, apa kita bisa wêruh marang wong mati, apa dhèwèke krungu apa kang dak ucapake, iya jaragan kita bisa mêruhi dhèwèke, têgêse: wong-wong kang wus padha mati bisa rumăngsa sêsrawung lan kita, dhèwèke wêruh, kaanan kita bêgja utawa cilaka, ananging têmbung kang kita ucapake dhèwèke ora krungu, rasakna sadhela, yèn wis banjur kita tuduhake sapira ta watêsing sawangane, dhèwèke dêdunung ing dalêm [dalê...]
[...m] badan kang kita araning badan suksma, kang kita uga anganggo badan mau, tumraping kalairan iku kaya turunane badan wadhag, yèn kita tangi iku pangrasa kita mung dumunung ing badan wadhag mau, kita wus kăndha iya amung sêtoping kawadhagan kang nimbangi badan wadhag, sêtoping alam alus iya badan alus, apa kang kêna sinawang ing wong mati, yaiku badan kita kang alus, lan ora rêkasa gone ngèlingi (dadi ora pangling), yèn kita ing kuping nuju patrap kang dak arani turu, kita nganggo pangrasa ing badan alus, yaiku tangi kita tumraping wong mati, ananging manawa pangrasa kita isih marang badan wadhag, banjur katon turu ing pandulune wong mati, amarga sanadyan isih wêruh marang kita, wus ora gawe obahing ciptane, lan banjur ora bisa sapatêmon manèh, yèn mitrane kang urip iku nuju turu kita rumăngsa yèn cêdhak ing
dhèwèke, ananging bisa uga kita ora bisa patêmon, ora beda kaya kaanane wong urip (kalane mêlèk), amarga tangining pangrasa kita ora bisa eling kabèh apa kang wus kita wêruhi kalane turu, mula darbe pangira manawa mitraku kang mati iku sirna, ananging tumraping dhèwèke ora tau darbe rumăngsa yèn pisah lan kita, marga dhèwèke tansah bisa wêruh ing kita, dene bedane, bisa kita nunggal lan dhèwèke iku kalane turu, yèn tangi banjur pisah kuwalik balêjêt bae lan kaanane duk anèng dunya.
Mungguh ing piranti kang ingaranan badan suksma dening Rasul Paolus (lumrahe ing teyosopi kaaranan badan astral), iku piranti kita kanggo angrasakake lan sêdhih, mula pangrasa lan kaprihatinan iku katon cêtha ing pandulune wong mati, upama kita bungah, bisa uga dhèwèke banjur wêruh, [wê...]
[...ruh,] ananging dhèwèke ora mêsthi wêruh, jalarane bungah iku beda kaya yèn kita nandhang kasusahan, mêsthi banjur sumurup bae, lan bokmanawa banjur pitutur pagene dene kita sêdhih, kabèh mau mêsthi mung kalane tangi măngka sambung, kaya yèn kita turu, dadi kuwalik karo duk isih padha anèng ing dunya, ing kene kita bisa mindêng pangrasa ing dalêm badan wadhag, nanging yèn ing alam kono ora bisa, marga ing kono sawangan tansah solan-salin, kang kêrêp pangrasa kita iku sambung lan cipta, mula kang kêrêp ing alam kono banjur pisah, ananging kabèh kodrating ciptane isih lêstari sêsingidan.
Bokmanawa sira bakal kăndha: dene kabèh carita iki ora mèmpêr lan carita kakaananing[8] sawarga lan naraka, kang winarahake ing aku kalane aku isih nom-noman, manawa iki kasunyatan [kasunya...]
[...tan] iya ingkang dumunung ing batining kabèh pituduh, sanyatane ora ana naraka, wong wêruh dhewe, manawa wong kang dhêmên mêndêm utawa sugih pakarêman iku mrèntèkake awake dhewe marang kang ora prayoga piala kang niaya, lan iku iya ora langgêng, dene suwene mung saêntèke pêpenginane, wong bisa ngêntèkake padha sanalika, yèn kapintêrane utawa karosane anyukupi kanggo ngalahake pêkarêmaning ing donya, pasthi yèn banjur dumunung ing sapandhuwure, mungguh sanyatane têgêse piwulanging Rum Katolik kang marah kaananing naraka, kaanan kang kurang anyênêngake sawusing mati, iku wong mêsthi tinunu ing gênining prihatin sadurunge dhèwèke bisa manjing ing palêrêman.
Dene kaanane kang kapindho lan kang mulya tumrap urip sawusing mati, kang akèh èmpêre lan [la...]
[...n] dêdongenganing sawarga, manawa pêpenginane marang kang asor lan murkane iku wus sirna banjur manjing ing alam kang luhur, wong salin kaanan, ing kono anambut bab kapintêran utawa agama, miturut watak kang satimbang karo karosane kang pinidahake kalane anèng dunya, tumrap ing dhèwèke iku wanci kang mulya bangêt, măngsa antuke kagunan kang akèh bangêt, saya angrakêti kasunyatan, ananging kang mangkono iku tumrap kabèh wong, ora mung salah sawijining wong kang sukci bae.
Iku uga ora duwe têgês ganjaran, ananging iya mung saka kadadeyane watake duk anèng ing dunya, yèn uwong kang watak bakti lan ora murka, yèn budine alus sarta mursid, iya bakal ngundhuh woh kamulyaning kamursidane ora beda kaya kang wus kawarsita ing dhuwur, sumurupa yèn kabèh mau tundha-tundhane ing dalêm sauripan, dadi
yèn wong wiwit ênom kongsi tuwa isih angantêpi watak salah sawiji uripe ing dunya manèh iya pasthi mangkono, apa kaanan kang mulya iku langgêng, ora, sababe kaya kang wus kita caritaka[9] iku kadadeyane uripe ing dunya, ora ana jalaran kang ana watêse anuwuhake kadadeyan kang tanpa watês.
Uriping manungsa iku luwih suwe lan wigati saka ing nyatanira, palêtik kang saka Gusti iku kudu bali ing Panjênêngane, măngka kita iki kaya kapisah adoh lan kasampurnaning Gusti, kabèh urip iku dêdunung ing kamursidan, amarga saya maju iku anggêr-anggêring Gusti, wong iku maju alon-lonan lan bêbarêngan karo liyane, kang lumrahe diarani sauripan, iku mungguh sanyatane mung sadina yèn dinulu saka uripe sajati, kayadene ing lumrahing urip wong sabên esuk tangi banjur dandan, sawuse [sa...]
[...wuse] inggal anggarap pakaryane padinan, yèn wus bêngi cucul panganggo banjur lêrêm, dene esuke iya banjur anambutgawe kang winajibake, mangkono kaananing wong sêmăngsa lair ing kawadhagan, nuli ngrasuk badan wadhag minăngka panganggone, lan manawa wun[10] têkan wancine lèrèn, banjur cucul panganggo yaiku kang ingaranan mati dening lumrahing ngakèh, banjur dêdunung ing palêrêman kaya kang wus tinuturake, manawa wus rampung gone lèrèh, nuli ngrasuk badan kang minăngka panganggone, wiwit dina anyar urip ing kawadhagan manèh, anggarap ajune kang linirwakake, dadi kang diarani sasuwene urip iku iya satêkane ing gêgayuhan wêkasan iya iku têkan ing Gusti, yaiku karsaning Gusti kang dhèwèke têmbe iya têkan.
Kabèh mau anyar tumraping sira, lan kang amarga
anyar dadi anèh utawa sira gumuni, nanging kabèh kang katuturake mau ana pasêksène, lan kapêksa aku angambali kăndha yèn iku kêna pinariksa nanging yèn sira arêp mêruhi têrange, macaa layang-layang kang nyaritakake bab iku, sabab pitutur kang cêndhak iki mung kaangkah kanggo anuduhake sanyatane, nanging ora arêp gawe pasêksèn.
Bokmanawa sira darbe patakon, apa wong mati iku ora ginara-godha pangrasa nyumêlangake kang tininggal. Kalamăngsa iya mangkono, lan sumêlange iku angrandhatake lakune, mula sabisa-bisa kudu angsung pangan, wong kang wus mati iku kudu pisah babarpisan saka sarupaning kang cinipta ing uripe kang kapungkur, murih bisa pratitis ing kaanan anyar kang linêbonan iku, mulane apa kang maune wus diantêpi iku samêngko
kudu dieling-eling, murih aywa kadurus-durus agawe rosane tali kang gandhèng lan donya kita ingkang măngsa iki wus diêmohi, kang mangkene prayoga winarahake marang bocah-bocah kang tininggal mati, sabab iku ora mung anuduhake panggawe bêcik marang bocah-bocah bae, ananging wong kudu ngangkah sanak kadange iku bisa mardika saka kang ora gawe têntrêm lan anuduhake dalan kang diliwati unggahe.
Yèn kang mati mau nalika uripe anggung sasar lan munapèk marang piwulanging agama, dhèwèke iya rinubeda rasa wêdi tumrap papêsthène têmbe, bêgja ing alam alus dene akèh panggawe kabêcikan kang kêna linaluri ing wong akèh, wêkasan tumrap kang padha kaliru banjur pisah saka pangrasa mau marga saka pituduh kasunyatan, ora ngêmungake wong kang wus mati bae, ananging akèh sujanma kang sabên bêngi sajroning [sa...]
[...jroning] turu badane banjur anambutkarya kanggo pêrluning wong mati, supaya dhèwèke padha pisah saka giris lan prihatine, sarana tinuduhan mulyaning kasunyatan. Kang padha prihatin iku têtela saka bodho, mula biratên kabodhohane pasthi yèn sirna prihatine.
Gêdhe-gêdhe ing prihatin bab kang katone sirna, iku yèn sawijining bocah aninggal badane wadhag, wong tuwane kang kari karo rumăngsa dunya suwung, kamulyane kabèh wus sirna, kapriye lêlakone bocah ana ing alam alus iku, ing ngêndi bae wus mêsthi luwih mulya lan tumuli mulih kaelingane, manawa wong tuwane, para sadulure, lan rewange dolan kang ditrêsnani iku ora pisah ing rumangsane bocah kang tinggal dunya mau, dhèwèke sabên bêngi iya padha dolanan lan kabèh mau, mula ora rumăngsa pisah utawa kaelangan, [kaelang...]
[...an,] ing kalane awan bocah mau iya ora kari ijèn, amarga ing kono iya akèh bocah kang banjur dadi rewange dolanan kaya ing kene, papan kang kanggo dolanan ing kono luwih anyênêngake manèh, kita wuninga sapira bungahe bocah kang padha dolan ing kono, sadhela-sadhela anyumupi[11] gêgambaraning carita kang bêcik-bêcik. Kang luwih anyênêngake manèh yaiku nyumurupi dungèng bêcik sarta mokal-mokal, ing sêtop aluse alam kang luhur iku kabèh ciptaning manungsa katon maujud ing kono, dadi bisa uga bocah mau anyumurupi naraka, ananging amung kala măngsa utawa sadhela bangêt. Manawa dhèwèke kêpengin kang anèh-anèh iya banjur kasêmbadan, upamane bocah mau kêpengin anindhihi wadyabala, padha sanalika iya banjur ana prajurit, mula tumrap patine [pati...]
[...ne] bocah-bocah iku banjur sênêng bangêt, malah kalamăngsa suwarane nganti rame bangêt.
Para bocah kang dhasaring ciptane beda, kaya ta upamane dhêmên mênyang wulanging agama, ing kono anggung antuk apa kang dipengini, sabab ing kono uga dinunungan para malaekat utawa para sukci kang sanyatane, êndi bae kang diarêp-arêp utawa kang piniyandêl, bisa katarik dening dhèwèke, lan luwih rumakêt utawa anilingake bangêt saèsthine luwih saka pandugane, ana uga kang kêpengin katêmu lan Gusti Allah pribadi, Gusti ingkang maujud wadhag iya ora kacidran, amarga alus sarta sihing para guru pituduh ing dhèwèke, manawa sakabehing wujud iku wujuding Pangeran, awit Panjênêngane iku dêdunung ing sadhengah, lan sanadyan sadhengah titah kang asor bangêt, uga nêdya ditulungi, bocah pêrlu rinêksa,
kudu tinulungan lan binungahake, kono akèh pitulungan utawa panglipur tumrap marang wong bodho anane ing alam mau, lan manawa pangambarane ing dunung kang nyênêngake mau ciptane salin eling ing wêlas asih, dhèwèke banjur winulang ing piwulang kuna kang sajati utama: sapira panggawenira marang kadangira, iya samono panggawenira marang ingsun.
Dene bocah kang isih cilik bangêt, kang durung bisa dolanan kapriye kaanane, aja sira nyumêlangake dhèwèke, amarga sagunging biyung kang aninggal mati sutane, iku sênêng bangêt nampani dhèwèke, lan sihe padha kaya marang anake dhewe, lan kang akèh bocah ora suwe anane ing alam mau, banjur tumuli bali barang[12] dunya manèh, kang kêrêp balèni wong tuwane manèh, angèlingi kang mangkono mau banjur sumurup sapira
daksiyane para monik, kang muni yèn bocah kang ora kaêdhup, iku salawas-lawase ora kêna direwangi dolanan, kaêdhup iku iya anucèkake ora kok tanpa paedah, dene pêrlune aja kongsi ana wong kang ora duwe sêsurupan murih anggambara ing ciptane, aja kabêsturon marang pituduh kang kaya iki, dadi ora angrubeda anggêr-anggêring Allah kang langgêng, utawa aja kongsi kuwalik pandugane, yèn ngira Panjênêngane iku asipat bêngis, lan tanpa wêlas asih.
Gon kita bisa mratelakake kaananing wong mati kang samene iki, amarga sabên kita turu kita padha banjur anglêboni jamane, adêdalan kodrat utawa kang wus tinamtu. Wong mêsthine uga wêruh lakune para sêpiritis, dene patrape nyimpang saka bênêr lan kodrate, dhèwèke anarik [a...]
[...narik] wong kang wus mati supaya angrasuk urung kang saka daging sadhela, dadi kêna dinulu dening netra kita wadhag, para olah gaib ora mangkono warahe, anuduhake yèn kang mangkono iku angandhêk-andhêki ajune kang wus mati, lan pituduh yèn kang mangkono ora prayoga, sabab ana sarake kabisane dadi banjur liron pangrasa lan wong urip, ana manèh layang kang nyaritakake bab mau luwih cêtha lan luwih akèh tinimbang iki, buku mau dijênêngake: Sabranging Pati, ing kono angêmot carita kamardikane karêpe wong kang wus mati nganti baline marang ing alam kang asor iki, banjur gumêlar kang beda-beda patrape, bab kalumrahaning ngakèh marga panjaluke supaya kita nyaritakna dhèwèke, ing wanci apa bae ayak prayoga, supaya anuli awèh sêsurupan, utawa nuruti kang kinarêpake [kinarêpa...]
[...ke] dadi ciptane banjur marêm.
Yèn sira wus bisa nampani apa kang wus dak pituturake, samêngko sira pasthi sumurup, apa ta pigunane prihatin dene tininggal mati kulawargane, prihatine iku kalèru lan ora prayoga, kita iki kabèh mêsthi iya bakal mati, apa ta sabab kang dadi sêdhih tumrape kang mati, dhèwèke iku malah ngalih marang kauripan kang saya mulya lan jêmbar.
Yèn prihatine iku marga gone pinisah, măngka satêmêne ora pisah, lan kapindhone kita dadi watak murka, marga saka mohe kelangan sawangan lair bae nganti nêdya angalang-alangi kamulyan lan kanugrahane, kita kudu tumêmên ngangkah sirnaning kamurkan, lire aja mung buru pêrlu kita dhewe bae, darbea ambêk wêlas asih, angèlingana dhèwèke aja mung anolèh pêrlu kita
dhewe bae, aja amburu rasa lan pangarêp-arêp kita dhewe, nanging ngangkaha bêcike dhèwèke lan angrikatna ajune.
Yèn kita sêdhih, kita binoyong ing duhkita, mêndhung kang anasabi kita iku kudu tumuli kita singkirake, amarga iku bakal amêtêngi langite kang kita sêdhihake, amarga sihe marang kita, trêsnane marang kita iku anuduhake rasa susah ing dhèwèke, kita bisa anandukake kagunan kang bisa amitulungi ing dhèwèke, minăngka lirune gon kita angrêridhu, sok anggêr kita gêlêm bae, ananging kang mangkono pêrlu nganggo kakêndêlan utawa angurbanake awak kita dhewe, kita kudu lali babarpisan marang awak kita dhewe, bangêting sih kita kaangkaha kanggo mitulungi kang wus lalis, sawijining cipta, sawiji-wijining pangrasa kita iku andayani ing dhèwèke, mula anggung prayitnanana, [prayitna...]
[...nana,] murih aja ana cipta kang ora anyênêngake utawa kang migunani tumrap panggawe kang sukci.
Yèn upama kang wus lalis mau prihatin marga eling marang kita, kita kudu kang sênêng, supaya kawruhan ing dhèwèke yèn dhèwèke ora pêrlu nyumêlangake kita, yèn duk uripe katrêsnan kita mau durung têrang marang kawruhe urip sawusing mati, kita kudu ngangkah mêruhake, dadi kalane kita tinêmu lan dhèwèke, yaiku samăngsa kita turu, banjur bisa angrêmbug bab mau, amarga sarupaning cipta kita katon cêtha ing dhèwèke, mula kita kudu aniti supaya nyipta kang gawe kêndêle, yèn sira sumurup bab mau, sira iku ambarkahi, yèn sira mituhu.
Ngangkah anyêmurupi[13] panunggale kabèh iki, Gusti Allah iku mung siji, lan kabèh iki siji anèng jêroning Allah, yèn kita amung anggagas panunggal [pa...]
[...nunggal] kita lan Kang Maha Asih, kita pasthi bakal ora duwe sêdhih manèh, marga ora mung tumrap kita dhewe bae, ananging uga tumrap marang kang kita trêsnani mau, kita kabèh iki nadyan urip utawa mati, uga saka Panjênêngane, lan kita anèng ing dalêm Panjênêngane, nadyan kita amênêng utawa obah, nadyan kita anèng ing alam kene utawa ing alam liyane.
Wong sêdhih iku wong kang ora pracaya, utawa wong bodho, manawa sêsurupan kita saya dhuwur, amasthi kita saya pracaya, amarga kita saya sumurup têrange kapriye sanyatane, yèn kita urip utawa mati iku uga kawêngku ing wawêngkoning pangwasa kang wicaksana, anane iya saka ing Gusti kang sipat murah lan asih.
Tamat.
Bêbuka

Ingkang nêmbungakên Jawi sêrat punika nyuwun gunging pangaksama dhatêng para maos tumrap anggèn kula nêmpuh byat agahan nyara jawèkakên sêrat têmbung Wlandi wah babagan kasuksman.

Tuwuhing kapurunan kula wau botên sabab sangking angrumaosi sagêd têmbung Wlandi sarta angêrtos kawruh kasuksman ananging labêt sangking sêruning pangajêng-ajêng murih kawruh teyosopi tumuntên sagêd sumêbar ing Tanah Jawi punapadene sabab sangking pandêdêlipus[1] para sadhèrèk băngsa Jawi ingkang botên gadhah paitan têmbung Wlandi ananging kêpingin angudi kawruh wau, mila panyuwun kula dhatêng para maos mugi-mugi sampun kirang pamêngku.

Bêstiring Losê Wanagiri.

--- 1 : 3 ---

Bab 1

Tigang dasa taun sadèrèngipun taun 1912 Tuwan M.A.P. Sinnett angarang sêrat nami "De Occulte Wereld" inggih punika satunggaling sêrat ingkang wiwitan piyambak anggêlarakên bab teyosopi, ing dalêm sêrat wau panjênênganipun amêdharakên pangandika makatên: wontên satunggaling pamulangan bab sadarsana ingkang siningkur dening kamajêngan enggal.

Kala jaman samantên kathah tiyang ingkang angudi kawruh ing pamulangan ngriku, ewasamantên kawruh wau dèrèng sagêd sumêbar ing akathah, punapa malih tumrap têgêsipun teyosopi samangke sampun wontên sêrat kêkalih ingkang suka katrangan bab wau inggih punika sêrat Esot crisch Boeddhisme sarta oude wijsheid ananging mêksa taksih kathah tiyang ingkang tidha-tidha panampinipun tumrap jarwanipun têmbung teyosopi.

Anggèn kula ngarang sêrat punika, botên pisan-pisan gadhah sêdya badhe angrèmèhakên dhatêng lêrês saha prayogining sêrat-sêrat wau, ananging sumêdya andamêl katrangan ingkang cêkak ananging aos supados kenginga minăngka dados katêranganipun sêrat-sêrat ingkang kasêbat ing nginggil.

Kita sêring anggêlarakên manawi teyosopi punika botên amung [a...]

--- 1 : 4 ---

[...mung] agami kimawon ananging ugi kasunyatan ingkang dados têtalêsing agami, ananging manawi kita raosakên ingkang sayêktos têtela bilih teyosopi punika satunggaling sadarsana, agami sarta kawruh (ngèlmu) mênggah katranganipun makatên: pramila teyosopi winastan sadarsana awit teyosopi anêrangakên bab kamajênganing jiwa sarta sagunging badan-badan utawi sakathahing kawujudan ing dalêm cakrawala kita punika, pramila teyosopi winastan agami amargi sagêd suka pitêdah dhatêng margi utami, sarta sagêd suka pitêdah ingkang langkung cêkak sagêdipun kalampahan dumugi ing kautamèn, pramila teyosopi winastan kawruh (ngèlmu) sabab sagêd suka pitêdah bilih panggarapipun kalih bab ingkang sampun kajarwa ing ngajêng wau botên asarana kapitadosan dhatêng agami, ananging asarana anyinau kawruh sarta anitipariksa, langkung malih teyosopi suka pitêdah bilih kita sampun ngantos tumindak mutatuli ananging kêdah tumindak alêlandhêsan kasunyatan awit salêbêting manusa wontên panguwaos ingkang ginaib, manawi kita sagêd anggigah panguwaos ingkang ginaib wau, kita sagêd wuninga gaib sarta sagêd anitipariksa piyambak, langkung malih teyosopi sagêd suka sasêrêpan [sasêrêpa...]

--- 1 : 5 ---

[...n] ingkang dados sarananipun anggigah panguwaos wau.

Kawruh teyosopi punika pinangkanipun sangking satunggiling sujana ingkang sampun sagêd anggigah panguwaos ginaib, amargi pinangkaning piwulangipun ingkang kagêlarakên punika botên sangking anon tiron ananging sangking anggèning anyipati piyambak labêt sangking sagêd anggigah panguwaos ginaib, teyosopi punika ugi sadarsana ingkang sagêd anêrangakên ing kita bilih cakrawala kita punika satunggiling masin ingkang tinata sampat pèni sarta sampurna, inggih gêlaraning suksma linuhung (tajalining Pangeran) dene kita manungsa amung cuwilanipun, kajawi sangking punika teyosopi anêrangakên kalihan titi tumrap cêcuwilan wau sambêtipun kalihan kita, gigah punika kawontênanipun sapunika, duk kinanipun sarta kadipundi badhenipun ing têmbe.

Mirit katrangan ingkang awêwaton sangking alusing pandulu, teyosopi sagêd anggancarakên punapa ingkang winastan manungsa punika, manawi miturut pamanggihing akathah, tiyang punika gadhah jiwa, sarèhning teyosopi anyatakakên sarta anitipariksa piyambak sarana alusing pandulu mila pamanggihipun kosok wangsul, sanès manungsa punika gadhah jiwa ananging satunggiling jiwa ingkang

--- 1 : 6 ---

gadhah badan rupi-rupi ingkang minăngka pirantos utawi têtumpakanipun wontên sarupining alam, dene alam punika botên apêpisahan satunggal lan satunggalipun tanpa êlêt-êlêt utawi botên dumunung wontên ing awang-awang ananging wontên ing ngriki, wontên ing padunungan kita sapunika sarta kenging kanyatakakên, alam wau satunggaling pêperanganipun kodrat jasmani (Stoffelijke zijde der natuur). Bedanipun satunggal-tunggaling alam wau amung saking alus sarta wadhaging jasat (Verschillende graden van dichtheid in de aggregadie van stof), bab punika ing wingking badhe katêrangakên.

Manungsa punika sayêktosipun botên amung gêsang wontên ing donya punika kemawon, ananging ugi wontên ing alam sanèsipun malih, amung kimawon limrahipun botên angrumaosi bilih sagêd gêsang ing alam sanès kajawi ing alam donya, sanadyan wontên pasaksènipun inggih punika duk kita supêna sarta luyut sanadyan pangungaking alam sanès amung sakêclapan, mênggah ingkang limrahipun winastan pêjah punika yêktosipun amung anyèlèhakên têtumpakan utawi pirantos ingkang kangge wontên ing alam jasmani, ananging jiwa utawi manungsanipun sajati ingkang gêsang wontên ing kaswargan botên magêpokan punapa-punapa

--- 1 : 7 ---

rumaosipun botên beda manawi kita ambucal sinjang utawi rasukan ingkang sampun lungsêd, ingkang kajarwa ing nginggil punika sanès ngayawara utawi tuwuh saking pangintên-intên ananging satunggaling kasunyatan ingkang pinanggihipun saking alusing pandulu (sidik), kajawi saking punika teyosopi ugi anêrangakên bab babading kamanungsan ing jaman kina, sarta anêrangakên kadospundi mênggah kawontênanipun manungsa ing salêbêting kamajêngan ngantos dumugi sapunika, katêrangan wau pinangkanipun saking anitipariksa piyambak asarana alusing pandulu, ing dalêm parimboning bawana (lohmahpul) ingkang sêratanipun botên sagêd sirna ing salami-laminipun, sadaya kadadosan kacêtha wontên ing ngriku, sabab ingkang makatên wau para sidik paningalipun sagêd mirsa sagunging kadadosan kadidene ingkang kalampahan ing samangke punika.

Labêt pathokanipun anggèn kita anitipariksa sadaya kakadosan ingkang sampun kapêngkêr makatên têmahan kita lajêng mangêrtos bilih manungsa punika aslinipun saking Allah, sarta sampun dangu wiwit kina-makina anggèning tansah angambah alam donya, punapadene jiwa sarta raganipun tansah sagêd majêng, kajawi saking punika ugi kita sagêd antuk sasêrêpan bilih gêsanging jiwa punika mawa watêsan, [watê...]

--- 1 : 8 ---

[...san,] têgêsipun botên tansah wongsal-wangsul kimawon, ananging labêt saking sêringipun ngantos sajakipun tanpa wangênan, dene ingkang limrahipun kita wastani gêsang wontên ing donya punika tumraping jiwa amung sadintên, jiwa punika sampun pintên-pintên dintên anggèning gêsang wontên ing donya, sarta salajêngipun ugi badhe gêsang pintên-pintên dintên malih.

Mênawi kita badhe mangêrtos sajatining gêsang sarta punapa têgêsipun kita kêdah angèngêti dhatêng pintên-pintên panggêsangan sarta pintên-pintên panggêsangan ingkang badhe kalampahan, dados botên cêkap amung sapagêngan kimawon inggih punika wiwit lair dumugi tilar donya, piwulang ingkang anyariyosakên kawontênaning gêsang ing têmbe punika kathah rêroncènipun, mila kita kêdah anyinau kadospundi mênggah kawontênaning pagêsangan-pagêsangan ingkang dèrèng kalampahan, murih sagêd mangêrtos bab punika prayogi amaosa pitêdahing para linangkung ingkang sampun langkung kasampurnanipun tinimbang kita, ingkang sampun lumampah ing margi utami, sarta sampun sagêd anyipati piyambak sarana alusing pandulu, sarta awêwaton margi ingkang kasatmata inggih punika margi ingkang sampun linangkungan dening para linangkung, sanadyan taksih têbih sangêt sawêg katingal [ka...]

--- 1 : 9 ---

[...tingal] lamat-lamat ewadene kita sampun sagêd andulu pungkasaning manungsa sajati anggèning lair marambah-rambah wontên ing donya, mênggah saking pamawang kita sanadyan sampun sagêd andungkap ing pungkasaning lair marambah-rambah, ewasamantên manungsa taksih kenging anglajêngakên ajêngipun malih sakanggêr sampun amirantos.

Mênggah pigunaning teyosopi ingkang agêng inggih punika sagêd asung pêpajar, têmahan kita sagêd anjawab sagunging pitakenan ingkang angèl-angèl, sarta sagêd suka katrangan tumrap kawruh ingkang rêmpit sarta andhêlik, punapadene sagêd anêdahakên adiling Pangeran ing dalêm pintên-pintên kawontênan ingkang sajakipun bilih sinawang dening tiyang ingkang dèrèng mangêrtos katingal botên adil, gunggunganipun kimawon teyosopi kenging binasakakên sagêd angêjum kawontênan ing donya ingkang botên turut punika.

Sanadyan pangaranging kawruh teyosopi punika awêwaton aniti pariksa kakiyatan ingkang taksih ginaib tumrapipun tiyang limrah, ewadene prayogi kaanggêpa kadidene satugiling[2] upami rumiyin, manawi sampun angangge katrangan sangking teyosopi ing ngriku badhe sagêd amanggih pasaksèn ingkang nyata, amargi amung teyosopi ingkang sagêd suka katrangan sagunging

--- 1 : 10 ---

kawontênan sarta lampahing manungsa ing dalêm donya.

Kawruh tumrap wontênipun manungsa ingkang sampun sampurna, sarta kadospundi rekadayanipun murih sagêd sumungkêm ing padanipun sarta tampi piwulang punika teyosopi ingkang sagêd amanggihakên sarta anggiyarakên wontên tanah kilenan.

Kajawi saking punika teyosopi sagêd anêrangakên bilih kawontênan ing alam donya dalasan tiyangipun punika botên tumuju dhatêng kawontênan ingkang dahuru botên kantên-kantênan (anarchie) kimawon ananging sajatosipun kamajênganipun tinata sarta tinuntun dening aras kursining Pangeran (Hierarchie) inggih punika satunggaling pamarentah ingkang adil sarta sampurna, sabab ingkang makatên wau mila andupara bilih titahing Pangeran ngantos botên kadumugèn ingkang ginayuh, manawi kita sampun wuninga utawi mangêrtos tumrap kawontênaning pamarentah aras kursi ingkang sampurna wau, sampun tamtu manungsa lajêng katuwuhan cipta sumêja sumungkêm sarta ngabêkti ing padanipun, punapadene sanadyan kêdah anoraga ingkang kados punapa ewadene botên sagêd andamêl gingsiring sumungkêmipun, nêdya pasrah jiwa raga sabaya pêjah, andamêl santosaning pamarentah ingkang sampurna wau supados ing têmbe sagêda katampi ginolongakên [gi...]

--- 1 : 11 ---

[...nolongakên] dados nayakaning Pangeran, sabab ingkang makatên wau mila teyosopi ugi kagolongakên babaganing agami, mila botên anggumunakên manawi tiyang sampun mangêrtos sarta sampun lêbda panampinipun tumrap pitêdah ingkang sampun kajarwa ing ngajêng lajêng santosa tekadipun sumêdya andêdêr lampahipun botên purun urut margining kamajêngan mêdal margi lair marambah-rambah, awit katêbihên sarta kadangon, mila lajêng nêmpuh byat urut margi ingkang sungil sarta andêdêr murih tumuntên dumugi panggenan ingkang sinêdya (wujudipun lajêng sami mêdal margi utami anglampahi piwulangipun Sang Krêsnamurti ingkang sampun kajarwa ing dalêm sêrat: Panguswapadaning Sang Guru Dewa) sayêktosipun sadaya punika botên sagêd oncat saking sasanggêman ingkang sampun tinamtu, upaminipun satunggaling tiyang ingkang ngrêmbat awrat minggah ing rêdi, wontên ingkang urut margi simpangan ingkang angèl sarta andêdêr nanging cêlak, wontên ingkang mêdal margi ingkang gampil ananging têbih, ananging sanadyan mêdala margi ingkang sakeca utawi botên sakeca ewasamantên sêsanggêman wau kêdah karampungakên, têgêsipun babêktan wau kêdah karêmbat dumugi ing puncaking rêdi, sanadyan sapintên awratipun ewasamantên tiyang ingkang sampun anyobi angrêmbat mêdal [mêda...]

--- 1 : 12 ---

[...l] margi ingkang andêdêr sagêd cariyos bilih kinging linampahan, awit tăndha yêktinipun sampun sagêd kalêksanan, sarta piyambakipun sami angrumaosi bêgja sangêt labêt andêdêr rêdi têmahan tumuntên dumugi ing pucak.

Watêsipun badan-badaning manungsa utawi sagunging têtumpakan saya dangu saya wiyar, dene para linangkung ingkang sampun antuk kamardikan inggih punika sampun uwal saking bêbandan badhe sagêd dados juru amitulungi ajênging umating Pangeran.

Sababipun teyosopi kenging kaewokakên agami, aamargi[3] teyosopi sagêd asung piwulang bab anggêr-anggêring gêsang ingkang mêdal saking nalar amargi anyatakakên kawontênanipun, ananging botên awêwaton sêrat utawi anggêr kina cariyos ingkang sampun timbal-tumimbal, anggèning teyosopi anuntun dhatêng para ingkang angudi anggêr-anggêring gêsang trapipun kadidene tiyang angudi kasarasaning badan ingkang awêwaton kawruh kadhoktêran, ananging botên miturut saringating agami, gunggunganipun kimawon punapa ingkang sampun kajarwa ing ngajêng salaras kalihan karsaning Pangeran (kalihan iradatollah) awit iradatollah wau wujud gumêlaring dalêm kodratullah (anggêr-anggêring kodrat)

--- 1 : 13 ---

sarta kasat mata, awit iradatullah wau anata samukawis ingkang gumêlar awêwaton kawruh ingkang sampurna, amila sintên ingkang anêrak anggêr-anggêr wau kenging tinêmbungakên nêrak iradatullah, inggih punika andamêl rêndhêting kamajênganipun piyambak, sarta anjalari papa cintraka ingkang dhumawah dhatêng dhiri pribadi utawi tiyang sanès, sabab ingkang makatên wau mila para sarjana sirik anêrak anggêr-anggêr ananging botên sabab saking ajrih dhatêng babênduning Pangeran ingkang dipun canthulani.

Mênggah sajatosipun teyosopi botên kenging manawi maligi amung kaewokakên agami, awit agami kalayan teyosopi punika wontên bedanipun, wujudipun para liding teyosopi botên kawajibakên pitados dhatêng punapa kimawon sadèrèngipun sumêrap nyata, lakar teyosopi botên angupaya kapitadosan kadidene limrahipun tiyang ingkang sami anglampahi satunggaling agami pitados dhatêng barang anèh ingkang kocap ing dalêm agami wau, para olah ngèlmi gaib pangudinipun ngantos antuk kasunyatan sajati, manawi dèrèng sagêd anyatakakên piyambak dèrèng purun amastani lêrês utawi lêpatipun satunggaling piwulang, sampun tamtu kimawon para ingkang amurwani angudi [angu...]

--- 1 : 14 ---

[...di] kawruh teyosopi dèrèng sagêd dumugi ing kasunyatan (dèrèng sagêd nyatakakên) sabab ingkang makatên wau mila amung kapurih maos utawi anyalêsihakên sasêrêpan bab rupi-rupi salajêngipun sadaya pamanggihipun sadèrèngipun kanyatakakên kaanggêpa satêngah lêrês, ananging lajêng angangkah anyatakakên kasunyatanipun, kajawi punika teyosopi botên gadhah pangangkah supados tiyang lumêbêta dados warga teyosopi, sarta angrumaosi bilih teyosopi punika satunggaling kawruh ingkang lêrês, sanadyan tiyang anglampahi agami punapa kimawon tiyang botên anampik, kosok wangsulipun tiyang sagêd dados sêsuluhing satunggal-tunggaling agaminipun piyambak-piyambak wau saya santosa ing dalêm agaminipun awit antuk katêrangan ingkang langkung sampurna, sarta angsal pamanggih ingkang salami-laminipun dèrèng kawuningan, kalamăngsa teyosopi sagêd suka pajar dhatêng tiyang ingkang kapêtêngan ing dalêm agaminipun sarta asung pamrayogi supados tiyang anglampahana ibadah sarta anêtêpana parentahing agaminipun, botên angêmungakên teyosopi sagêd dados jalaraning tiyang sumungkêm anggènipun anglampahi pitêdah ing agaminipun, ananging ugi sagêd angenggokakên [angenggoka...]

--- 1 : 15 ---

[...kên] tiyang ingkang sampun badhe murtat labêt saking botên mangêrtos dhatêng wêwarahing agaminipun têmahan dados kosokwangsul awit pinajaran dening teyosopi, inggih punika anêrangakên raosing anaminipun[4] asarana katêrangakên ingkang cêtha sarta pinanggih ing akal.

Teyosopi punika ugi kinging kaewokakên ngèlmu, awit sajatosipun teyosopi punika satunggaling kawruh bab gêsang utawi kawruh bab jiwa ingkang sampurna panitinipun, pangupayaning sadaya kawruh asarana anandukakên rekadaya ingkang adhêdhasar kasunyatan, salajêngipun manawi sampun pinanggih, lajêng katandhing sarta kacocokakên, asarana lampah ingkang makatên teyosopi sagêd aniti pariksa satunggal-tunggaling alam sarta angên-angên utawi raosing tiyang duk taksih gêsang tuwin sasampuning tilar donya, sanadyan sampun wongsal-wangsul katêrangakên ewasamantên botên wontên awonipun manawi katêrangna malih bilih sadaya kawruh ingkang winêdalakên dening teyosopi punika sanès kawruh ingkang amung sangking pandamêling kintên-kintên, ananging sarana kanyatakakên wujud sarta nyatanipun punapadene panggarapipun salêsih, para linuhung ingkang angadani bab punika sok asring

--- 1 : 16 ---

kaparêng anitipariksa kawruh lair kadi ingkang kajarwa ing dalêm sêrat: bab kawruh pamisah gaib (occulte scheikunde) (karanganipun paduka Nonyah Ani Besan sarta paduka Tuwan C.W. Lèbètêr, mawi rinêngga ing gambar-gambar, sêrat wau taksih têmbung Wlandi dèrèng kacarajawèkakên).

Sarèhning sampun têtela bilih teyosopi adhêdhasar sadarsana, agami sarta kawruh, ing mangke wontên patakenan pitêdah utawi pawartos punapa ingkang kawartosakên dhumatêng jagat ingkang sampun lêsu marlupa punika, katrangan gaib ingkang kadospundi ingkang sampun tiniti dening teyosopi sarta tăndha yêkti ingkang kados punapa ingkang badhe nyatakakên dhumatêng manungsa, wangsulaning pitakèn ingkang kajarwa ing nginggil kinging rinigkês dados tiga, ingkang nyata sarta langgêng sanadyan sajatosipun sakalangkung andhêlik sarta bêbasan botên wontên têmbung ingkang kangge anêrangakên.

1. Jiwaning manungsa punika langgêng tan kinging ing pralaya sarta ing têmbe panguwaos tuwin kamulyanipun tanpa watês.

2. sipat ingkang asung daya gêsang punika dumunung ing jawi sarta ing salêbêt kita, tan kinging pralaya asipat langgêng sarta mirah, botên kinging dinulu asarana netra, pinirêng mawi karna, ginănda mawi grana, sanadyan [sana...]

--- 1 : 17 ---

[...dyan] punika wau kinging dinulu dening sintêna ingkang sumêja angawuningani.

3. Sadaya manungsa punika wênang amurba amisesa dhirinipun pribadi, inggih juru akarya anggêr tuwin marentah sariranipun, punapadene tukang andamêl sakeca tuwin botên sakecaning badanipun piyambak, sarta anata anggêr-anggêring gêsangipun angganjar sarta angukum.

Tigang kasunyatan ingkang kajarwa ing ngajêng punika suraosipun botên kirang mulya, sampurna tuwin utami botên beda kadi ucap-ucapan utawi pitêmbungan ingkang kadarbe dening Hyang Suksma, ananging sabab saking cêthanipun sanadyan tiyang ingkang bodho ugi mangêrtos, tigang bab ingkang kajarwa ing ngajêng punika rêringkêsanipun makatên: manungsa sajati punika langgêng wontênipun botên sagêd pralaya, Gusti Allah asipat rahman sarta rokhim, sarta punapa ingkang kita sêbar kita badhe ngundhu[5] wohipun, sajatosipun gumêlaring alam dunya punika mawa pikajêng (mawa karsa ingkang tinamtu) anggèning anindakakên karsa wau adhêdhasar nalar ingkang sampurna sarta miturut anggêr ingkang jêjêg sarta langgêng, satunggal-tunggaling manungsa tinata kalihan sampurna dening anggêr, amila manawi tiyang [ti...]

--- 1 : 18 ---

[...yang] mangêrtos kadospundi têgêsipun anggêr-anggêr wau sarta botên anêrak wêwalêring anggêr sayêkti badhe rikat ajêngipun sarta magih[6] kabêgjan, kosok wangsulipun sintên ingkang botên mangêrtos suraosing anggêr sarta anêrak pêpacuhipun sanadyan botên sinêdya punika badhe randhat ajêngipun sarta nandhang papa cintraka, pitêdah punika botên tuwuh saking pangintên-intên ananging awêwaton katêrangan ingkang nyata, amila sintên ingkang dèrèng pajar utawi taksih tidha-tidha ing panampi prayogi anglajêngna maos sêrat punika, awit badhe antuk sasêrêpan ingkang cêtha sarta ical sumêlangipun.

--- 1 : 19 ---

Bab 2

Wiwit saking Ywang Maha Agung dumugining manungsa.

Tumrap, Ywang Maha Agung ingkang tanpa wêkasan inggih ingkang Maha Kawasa kita botên sagêd wuninga kadospundi mênggah kawontênanipun ananging mêsthi wontênipun, mênawi kita angrêmbag bab punika sampun mêsthi botên gadug dados tamtu kalèntu.

Ing dalêm Dat (Dat) isi bawana tanpa petangan kathahipun ing dalêm satunggaling bawana isi cakrawala tanpa petangan kathahipun, sarta sabên cakrawala punika minăngka dados tajalining utawi gêlaraning wujud ingkang Maha Kawasa inggih punika kalammolah, inggih logos, Gusti Allah anarambas cakrawala kita, dados ingkang gumêlar punika sadaya botên wontên ingkang kaèbêkan Dating Pangeran, Gusti Allah asasana ing saluhuring sarta sajawining cakrawala sarta gêsang kalihan pribadinipun botên wontên ingkang anggêsangi wontên ing antawising wujud ingkang Maha Kawasa kadi panjênênganipun, ing dalêm Sêrat Bagawatgita wontên ungêl-ungêlan makatên: sawuse paperangan saka kaanan Ingsun angèbêki bawana saisine kabèh, kaanan ingsun isih sampurna wutuh ora kurang sawiji apa.

--- 1 : 20 ---

Tumrap pagêsanganing panjênênganipun ingkang linuhung sajawining cakrawala, kita botên sagêd andungkap ananging saperangan saking gêsangipun ingkang anggêsangi cakrawala punika sagêd kawuningan wontên ing alam ingkang andhap inggih alam dunungipun gumêlaring kawontênanipun Pangeran Ingkang Maha Sukci, sanadyan kita botên sagêd anyipati wujuding Pangeran ananging kita sagêd wuninga kadadosan ingkang saking kodratullah, amila sanadyan para ingkang sampun sidik paningalipun sampun tamtu pitados mênggah wontênipun Allah, awit pasaksèn ingkang anêtêpakên wontênipun Allah punika kathah sangêt.

Cakrawala ingkang agêng punika dumados saking sariranipun, dene kita ingkang ugi kalêbêt dados peranganing cakrawala anambut karya ngajêngakên perangan saking gêsangipun inggih palêtiking Gusti. Sadaya manungsa aslinipun saking panjênênganipun sarta ing têmbe badhe wangsul dhatêng panjênênganipun (inalilahi wa ina lilahi[7] rojingun, Kor'an ayat: 151).

Kathah sangêt tiyang ingkang sami kodhêng, punapa sababipun têka panjênênganipun ayasa ingkang makatên, angwontênakên sagunging cakrawala saking sariranipun sarta punapa prêlunipun, têka kita ginêlarakên [ginêlara...]

--- 1 : 21 ---

[...kên] wontên ing donya supados lumawan bêbayaning gêsang, sadaya punika kita botên sagêd andungkap sarta pitakenan wau sayêktosipun kirang amigunani, cêkap winangsulan bilih ing mangke kita dumunung wontên ing ngriki sarta kêdah angudi kalayan tumêmên, awit sajatosipun sampun kathah para sarjana ingkang sami angudi prakawis punika sarta anggêlarakên pamanggihipun.

Saking pamanggih kula sakathahing pamanggihipun para linangkung ing jaman kina ingkang prayogi piyambak kados ing ngandhap punika: Gusti Allah punika sipat asih, ananging manawi sih punika kagêm pribadi têgêsipun manawi botên wontên ingkang badhe anampi sarta amangsulakên sihing Gusti punika botên sampurna, sabab ingkang mêkatên wau mila saperangan saking panjênênganipun kaandhapakên ing dalêm jasat mawa winatêsan cahyanipun, prêlunipun supados kita manungsa sagêd majêng sarta anyampurnakakên badanipun, asarana lampah kamajêngan ingkang alon wêkasan kita lajêng sagêd anggayuh kaluhuraning Gusti, asarana lampah ingkang makatên sihing Gusti dados saya sampurna amargi winutahakên dhatêng putranipun piyambak, kosok wangsulipun pun putra anggèning anampèni sih mangêrtos sayêktos botên tidha-tidha, wêkasan sagêd [sa...]

--- 1 : 22 ---

[...gêd] angaturakên wangsul sihing rama, inggih asarana lampah ingkang makatên wau ingkang dados pangajêng-ajênging Gusti, sarta manawi lampahipun makatên sawêk kenging winastan karsaning Gusti kalampahan.

Sapintên luhuripun dunung raosing Gusti (beuristzijn) sarta wujudipun ingkang sajati wontênipun ing padunungan ngriku kita botên sagêd wuninga, ananging manawi panjênênganipun anggêlarakên kawontênanipun ing dalêm alam ingkang kinging ginayuh dening kartining păncadriya kita, ing ngriku kacihna bilih wajahipun tiga (dat, sipat, apngal) mila dados piandêling sagunging agami bilih panjênênganipun punika tiga-tiganing tunggal (trimurti) sajatosipun namung satunggal, ananging wajahipun tiga (la sarikalahu), tiga tumrap paningal kita ingkang nyawang saking ngandhap amargi kacihna bilih wontên tigang kawontênan ingkang beda-beda pakartinipun, ananging panjênênganipun amung satungal awit panjênênganipun mirsa bilih tigang kawontênan wau wajahing sariranipun pribadi.

Ajênging cakrawala kita tuwin manungsa punika kasabab saking kodrat wiradating wajah têtiga wau, kamajêngan punika inggih punika karsanipun, dene cara lampah-lampahipun tumindaking kamajêngan punika pangarsa-arsanipun.

--- 1 : 23 ---

Ingkang minăngka dados andhahanipun inggih punika malaikat pitu (Planeetgessten) sadaya wau ugi peranganing sariranipun, ananging kadospundi wijang-wijangipun tumrap kita taksih ginaib. Mênggah sêsambêtanipun utawi kawontênanipun para malaikat kalihan panjênênganipun punika kinging kaupamèkakên kadi gathukipun otot-otot bayu kita ingkang langkung prêlu kalihan utêk, sadaya dhêdhawuhan babaganing kamajêngan ingkang mêdal saking panjênênganipun dhinawuhakên dening para malaikat, dene sangandhaping malaikat pitu wau ugi taksih kathah wujud rohani inggih punika ingkang winastan para dewa sarta jim, ananging kadipundi cara-caranipun anggèning sami anindakakên karsaning Pangeran punika kita botên sagêd wuninga, amung kimawon kita sagêd wuninga bilih saperangan saking pakaryanipun punika asêsambêtan kalihan pamanguning cakrawala, sarta amêkrokakên gêsang ingkang dumunung ing nglêbêtipun.

Ing ngalam donya ngriki wontên wujud gêsang ingkang Maha Kawasa ingkang minăngka dados wakilipun Gusti Allah rumêksa sagunging ewah-ewahan sarta kamajêngan ingkang kalampahan ing dalêm bumi kita punika (Pleneet aarde) mila kinging kita upamèkakên panjênênganipun punika [puni...]

--- 1 : 24 ---

[...ka] satunggaling narendra binathara ing jagad sarta kagungan mantrimuka ingkang sami dipun ampili wawênang gadhah panguwaos ing dalêm kawajibanipun piyambak-piyambak (satunggal-tunggaling dhêpartêmèn) ing antawising mantrimuka wau wontên satunggal ingkang tanggêlanipun anggarap kamajênganing kamanungsan ing dalêm satunggal-tunggaling băngsa (ras) sabab ingkang makatên wau mila sabên satunggaling băngsa (ras) ingkang agêng wontên ingkang dados pangagêngipun, inggih pangagêng wau ingkang ayasa utawi amangun băngsa ingkang dipun pangagêngi sarta ambedakakên kalihan băngsa sanès-sanèsipun punapadene panjênênganipun ingkang rumêksa kamajênganipun, sawênèh wontên ingkang kawajiban anata agami tuwin piwulang, inggih punika miyosipun para nabi sarta rosul ingkang sami amêncarakên agami rupi-rupi, manawi ing donya ngriki kagalih prêlu kêdah kawontênakên agami enggal ing ngriku para ingkang kajibah amangagêngi babagan punika lajêng tumurun dhatêng ing donya utawi angintunakên muridipun prêlu angadani agami enggal wau.

Sabab ingkang makatên wau duk sagunging agami ginêlarakên wontên ing donya têtela lampah anggèning anêrangakên kasunyatanipun beda-beda, awit satunggil-tunggiling băngsa beda têmbung sarta

--- 1 : 25 ---

watakipun ananging raosipun sami, sabab saking tataraning kamajêngan sarta kasusilanipun ingkang badhe anampèni botên sami la[8] prêlu lampah anggèning anêrangakên kasunyatan kadamêl beda sarta kêdah salaras kalihan kamajênganipun, manawi dipun sawang kalairanipun têtela satunggal-tunggaling agami botên rujuk kapara kalamăngsa ngalèr kalihan ngidul, ananging mênggah khakekat sarta pinangkanipun sami, mila kalèntu agêng manawi kita sami arêbat unggul prakawis agami sarta amastani bilih Nabi Isa langkung luhur tinimbang Nabi Mukamad, awit para nabi punika kaandhapakên dhatèng donya dening: pakêmpalan pasêdherekan sampurna (Groote Broederschap der Adepten) sarta pathining agami sadaya punika sami.

Mirid kadi ingkang sampun kasumêrêpan ing akathah ing dalêm donya punika wontên kasunyatan (khakekat) ingkang asêsingidan ing dalêm sakathahing agami sarta ingkang asuka katrangan sadaya pandamêling kodrat dhumatêng kita, sarèhning manungsa ing dalêm donya botên mangêrtos utawi wuninga mila piyambakipun tansah darêdah, tidha-tidha dhatêng wontênipun Allah, dhatêng wontênipun manungsa sasampuning tilar donya (lêlampahan sampuning tilar donya) dhatêng anggêr-anggêr

--- 1 : 26 ---

kamajênganing jiwa punapadene kadipundi sambêtipun piyambakipun kalihan bawana, gagasan ingkang makatên wau tansah tumanêm ing dalêm sanubarinipun tiyang ingkang sampun wiwit diwasa pangraosipun, kathah-kathahipun tiyang sami gadhah pangintên manawi ingkang dados pêtênging manahipun wau botên badhe antuk pajar, ananging sayêktosipun kalèntu, sadhengah ingkang sumêdya angudi katrangan ingkang dados jawabaning pitakenanipun saèstu badhe antuk katrangan ingkang anyêkapi, sak agêr[9] yêktosan pangudinipun.

Sadèrèngipun manungsa ing donya punika wontên ingkang sagêd anggayuh darajating panutan (dados nabi) Gusti Allah tansah angandhapakên panutan (aras kursi) saking peranganing cakrawala ingkang sampun sampurna, ananging manawi ing antawising manungsa ing donya sampun wontên ingkang sagêd anggayuh panguwaos sarta kasampurnan ingkang sajati, saèstunipun panjênênganipun ingkang badhe tinanggênah anindakakên pakaryan wau.

Sagêdipun manungsa anggayuh kaluhuran ingkang makatên piyambakipun kêdah anggayuh darajating adhèp, inggih punika manungsa ingkang kawasa tuwin kasampurnanipun sampun linangkung jalaran panjênênganipun sampun dumugi ing puncaking kamajênganing manungsa limrah, panjênênganipun [panjênêngani...]

--- 1 : 27 ---

[...pun] sagêd angrampungi rantamaning Allah ingkang sampun sinanggêmakên dhatêng panjênênganipun sampun ing wêdal punika, sarta panjênênganipun uwal saking bêbandan ingkang nangsuli jiwa, ewasamantên panjênênganipun taksih anglajêngakên kamajênganipun ngantos sagêd nunggil kawontênan kalihan Allah.

Sampun kathah sangêt manungsa ingkang sampun sagêd anggayuh darajad, adhèp, dene para ingkang sampun sagêd anggayuh kaluhuran wau botên ngêmingakên saking salah satunggiling băngsa, ananging saking băngsa warni-warni ingkang sami anuntun kamajênganing manungsa, panjênênganipun punika satunggiling jiwa ingkang kuwagang lumawan ing kakiyataning kodrat ingkang lampahipun andêdêr, botên wangwang ing bêbaya wêkasan sagêd jumênêng adhèp, darajating adhèp punika undha-usuk, pakaryanipun ugi beda-beda, ananging panjênênganipun wau sami dêdunung ing sacêlaking donya punika, sarta sami angadêgakên pakêmpalan, ingkang winastan pakêmpalan pasadherekan pêthak, dene kawajibanipun anata raharjaning jagad sarta anuntun kamajênganing jiwaning manusa, para liding pakêmpalan wau botên sami adêdunung cêlak nunggil sanagari, sasaged-sagêd para adhèp sami anêbihi padununganing manusa supados botên kinging

--- 1 : 28 ---

ing pangridhu.

Sanadyan botên cêlak padununganipun ananging para adhèp inggih liding pakêmpalan pasêdherekan pêthak wau, sabên dintênipun sami atêtunggilan sarta asêsrawungan kalihan ingkang dados pangagêngipun, labêt saking sampun sampurna kawruh tuwin kasêktènipun panjênênganipun sami sagêd apêpanggihan ing dalêm alam kaalusan botên asarana badan jasmani, ingkang kathah para adhèp sami adêdalêm ing nagarinipun piyambak-piyambak, ewadene panguwaosipun botên kawuningan dening tiyang limrah ingkang nunggil sapraja, sadhengah tiyang sagêd angaturi utawi karawuhan panjênênganipun sak ugêr kasucianipun tiyang wau anyêkapi kangge anampèni panjênênganipun, dhuh para sadhèrèk sami anyobia anucèkakên jiwa, sampun sumêlang bilih panyobinipun botên badhe kawuningan, awit sintên kemawon ingkang tumindak anindaki pakaryan ing Gusti, sampun tamtu jiwanipun lajêng manjila sangking jiwaning liyan satêmah jiwa wau angujwala kadidene dilah ingkang dumunung ing papêtêng, ing antawising para adhèp ingkang tansah murih rahayu ing jagad wontên ingkang kaparêng nampi murid ingkang sumêja puruhita, dene ingkang tinampi dados murid inggih punika [pu...]

--- 1 : 29 ---

[...nika] sujalma ingkang sampun têtêp manahipun sumêja nyambut damêl kangge kamajênganipun adhèp ingkang kaparêng nampi murid manungsa, dene panjênênganipun adhèp ingkang kaparêng nampi murid punika winastan Sang Guru Dewa.

Ing antawising para murid-murid inggih punika panjênênganipun Nyonyah Helena, Petrona, Blaphatki, panjênênganipun punika satunggiling jiwa ningkang[10] mulya, kintên-kintên sampun sakawan dasa gangsal taun ingkang kapêngkêr kautus Sang Guru Dewa amêdharakên kawruh dhatêng ing ngalam donya, ingkang makatên wau mila panjênênganipun asêsarêngan kalihan panjênênganipun Tuwan Kolonèl Han Risêti Lêolkot lajêng angadêgakên pakêmpalan teyosopi prêlu kangge anggêlarakên kawruh ingkang kapatêdhakakên dening Sang Jagad Guru, ing wêdal punika Tuwan A.P. Cinèt ingkang angarang sêt: tepionir puruhita dhatêng panjênênganipun Nyonyah Blaphatki, labêt saking kamursidanipun sadaya ingkang winulangakên sagêd anampèni kalihan sampurna.

Sanadyan panjênênganipun Nyonyah Blaphatki sampun angarang sêrat Ipis Ên Phèilèdh ewadene kawruh wau dèrèng sagêd sumêbar wontên ing tanah kilenan, sagêdipun maratah sarêng kasêmbuh dening sêrat karanganipun Mistêr Cinèt nami Teokêl

--- 1 : 30 ---

Worl sarta Esotêri Budhismê.

Kula nyuwun pariksa dhumatêng panjênênganipun nyonyah kadospundi anggèn kula aminangkani supados sasêrêpan kula sagêd tambah sarta kadipundi rekanipun murih kula sagêd angambah margi utami ingkang sampun tinêrangakên, dhawuh wangsulanipun sadaya tiyang sagêd tinampi dados muriding guru kadi panjênênganipun sak anggêr anglampahi ingkang dados sêsanggêmaning murid sarta anglampahi pandamêl ingkang sêpên saking pamrih, punapadene tancêbing cipta amung kêdah maligi satunggal awit sanadyan kadospundi anggèn kita minangkani saèstu botên badhe sagêd kadumugèn sêdya kita manawi kita bakti dhatêng Pangeran ananging botên niyat ambucal kadonyan, Sang Jagad Guru angandika makatên: siswa kang angangkah katêkan kang dadi sêdyane kudu mungkur marang kadonyan lan anglêboni jamanku: têgêsipun piyambakipun kêdah gêsang botên kadi limrahing tiyang kathah, inggih punika angudi dhatêng kaluhuran sarta kasugihan ananging kêdah ambucal kadonyan sarta piyambakipun kêdah tumungkul dhatêng sagung pandamêl ingkang akarya rahayuning bawana, kajawi punika panjênênganipun aparing pêpèngêt bilih margi wau sakalangkung gawat, kita badhe cineda sarta ingerang-erang dening para ingkang taksih mangeran [ma...]

--- 1 : 31 ---

[...ngeran] ing kadonyan mila inggih lêrês kimawon bilih sadaya ingkang ngambah margi wau pinacangan ing pakaryan ingkang sakalangkung awrat, sanadyan ing têmbenipun sampun mêsthi kita badhe kadumugèn ingkang dados sêdyaning manah ananging kita botên badhe sagêd angintên-intên badhe pintên wulan utawi pintên taun laminipun sagêdipun kalampahan, sanadyan makatên kawontênanipun ewasamantên kita sami anglampahi akanthi tumêmên sarta suka pirênaning manah.

Sasampuning sawatawis taun anggèn kula anglampahi sêsanggêman kanthi tumêmên têmahan kula antuk nugraha sagêd sumungkêm ing padaning para guru sarta tampi piwulang rupi-rupi punapadene kacêthakakên kanyataning sagunging piwulangipun ingkang sampun pinaringakên sabab ingkang makatên wau mila sadaya ingkang kula andharakên punika sanès dongengan ananging kula anyipati piyambak wujut sarta kawontênanipun, ewasamantên taksih wontên piwulangipun ingkang dèrèng kula nyatakakên awit daya kakiyatan kula dèrèng gaduk, ewasamantên kula sagêd anêrangakên bilih kawontênan ingkang dèrèng kula nyatakakên punika salaras kalihan ingkang sampun kula titi pariksa, mila kula botên sumêlang malih manawi piwulang wau lêrês awit sagêd dados katranganipun sagunging

--- 1 : 32 ---

piwulang ingkang sampun kula nyatakakên.

Saking kamirahanipun Sang Jagad Guru kathah kawruh teyosopi ingkang winulangakên dhumatêng kula ingkang dèrèng kula nyatakakên nyatanipun, ananging sarêng kula nyatakakên saya pinanggih cocog, amila kula botên sumêlang bilih sadaya wulang ingkang dèrèng kula nyatakakên punika sampu[11] mêsthi lêrêsipun awit ingkang sampun kula nyatakakên sadaya botên wontên ingkang nyalisip, dados manawi daya kakiyatan kula sampun nyêkapi kangge ambikak perangan ingkang langkung luhur sampun tamtu kula badhe antuk kasunyatan kadi ingkang kajarwa ing piwulang.

Sadaya ingkang sami angudi kawruh teyosopi kalihan tumêmên sampun tamtu gadhah pangangkah mugi-mugi sagêda katampi dados muridipun Sang Jagad Guru, ananging sagêdipun kalampahan kêdah lair batos pangudi kita, sarèhning kathah sujanma ingkang têmên pangudinipun mila inggih botên lăngka manawi wontên titah ingkang sagêd wuninga ing kajatèn, sarèhning kawruh wau sayêktosipun kawruh linangkung, amila sintên ingkang sampun sagêd anggayuh kasunyatanipun saèstu badhe langkung sasamining tumitah, sarta mahawan ing alam ingkang luhur.

--- 1 : 33 ---

Kawuningana para sadhèrèk, sarèhning kawruh punika ugi undha-usuk darajatipun mila sintên ingkang sinêdya angudi kawruh kinging sinau dhatêng para sarjana ingkang ing mangke nêdhêng puruhita dhatêng Sang Jagad Guru, awit ingatasing manungsa punika sami dumunung ing unton-untoning ăndha kamajêngan, wujudipun para ingkang sawêg amurwani kinging tinêmbungakên sawêk ngancik ing untuning ăndha ingkang ngandhap ananging kita ingkang sampun antuk kawruh kinging tinêmbungakên sampun amènèk ăndha sawatawis inggil, botên beda mênggah kawontênanipun manawi kita angungak mangandhap aningali unton-unton ingkang sampun kapêngkêr, ananging manawi kita angungak manginggil ugi taksih kathah unton-unton ingkang kêdah kita pènèk.

Manawi kita tumolèh mangandhap kita wuninga para ingkang sami mènèk unton-untoning ăndha kamulyan sarta wuninga sapintên inggiling inggahipun, sarèhning ing nginggil kita punika ugi wontên titah ingkang nêdhêng mènèk ăndha wau, sanadyan kita botên wuninga sapintên inggahipun ananging kita lajêng sagêd angintên-intên badhening inggahipun awit awêwaton inggahing tiyang ingkang dumunung ing unton-unton sangandhap kita, sabab ingkang makatên wau kita botên sumêlang malih bilih kita ugi badhe sagêd anggayuh [ang...]

--- 1 : 34 ---

[...gayuh] ing kamulyan.

Agunging prabawa tuwin sampurnaning ngèlminipun para ingkang sampun mancik ing tataran sanginggil kita punika sampun apindha jawata, ewasamantên sami angandika bilih dèrèng dangu anggèning dumunung ing unton-unton ingkang kita anciki, sarta panjênênganipun ugi aparing pitêdah unton-untoning ăndha ingkang kêdah kita pènèk manawi kita sumêdya anggayuh kaluhuran kadi panjênênganipun.

--- 1 : 35 ---

Bab 3

Kawontênan sasampuning pêjah.

Ingkang limrahipun winastan pêjah punika sayêktosipun amung anyèlèhakên sandhangan, dados tumrapipun manungsa sajati (ego) botên magêpokan punapa-punapa botên beda kawontênanipun kadi tiyang kalanipun angglethakakên rasukanipun ingkang jawi piyambak, sasampunipun badan jasmani kasèlèhakên manungsa sajati anglajêngakên gêsangipun utawi lampahanipun ngangge badan astral, dangunipun anggèning ego gêsang ing dalêm badan wau punika ngantos têlasipun kakiyataning pêpinginan sarta hawa napsunipun taksih gêsang ing donya, manawi hawa napsunipun wau sampun têlas kakiyatanipun ing ngriku lajêng pêjah malih, inggih punika badan astral kasèlèhakên, salajêngipun manungsa sajati gêsang wontên ing dalêm badan pikiran, sarta dumunung ing alam pikiran perangan ngandhap (kaswargan perangan ngandhap) dangunipun manusa sajati gêsang wontên ing alam ngriku punika amung gumantung kalihan kakiyataning pikiranipun duk wontên ing donya sarta wontên ing alam astral, manawi pikiran wau sampun têlas kakiyatanipun badan ingkang ăngka tiga wau lajêng kasèlèhakên salajêngipun manungsa sajati gêsang

--- 1 : 36 ---

wontên ing alamipun piyambak, inggih punika alam kaswargan ingkang perangan nginggil sarta angangge badan jalaran, dados limrahipun ingkang tinêmbungakên pêjah punika sayêktosipun botên wontên, ingkang wontên punika amung panggêsangan ingkang mindêng sarta kawontênan ingkang tundha-tundha ing dalêm alam têtiga ingkang dèn-ambah utawi dinunungan dening manungsa sajati, enggal laminipun anggèning dumunung ing satunggal-tunggaling alam wau amung gumantung wontên ing kamajênganing jiwa, gêsanging tiyang wanan mèh sadangunipun wontên ing donya, satilaripun donya lajêng manggèn ing alam astral amung sawatawim[12] măngsa dangunipun lajêng wangsul malih dhatêng ing donya, manawi tiyang wau saya majêng, gêsangipun wontên ing astral saya dangu, langkung malih mênawi saya mursid sarta wiwit sinau amikir-mikir, satilaripun dunya piyambakipun badhe gêsang wontên ing alam pikiran, sawatawis măngsa dangunipun, băngsa têngahan inggih punika tiyang ingkang watakipun sampun alus gêsangipun langkung dangu wontên ing alam dhewasan[13] tinimbang wontên ing alam donya (jasmani) tuwin alam khewani (astral) manawi tiyang wau saya diwasa anggèning kèndêl wontên ing alam astral amung sawatawis măngsa, ananging ingkang dangu wontên ing alam dhewasan (kaswargan) ingkang anjalari gêsang

--- 1 : 37 ---

wontên ing alam dhewacan (kaswargan), ingkang anjalari gêsang wontên ing alam astral punika sangking pandamêling raosing manah ingkang adhêdhasar napsi (watak mikantukakên badan piyambak) dados manawi gêsang kita wontên ing dunya punika tansah kaèbêkan ing watak amung mikantukakên badan piyambak, ing têmbe gêsang kita wontên ing alam astral badhe linimput dening pangraos ingkang botên sakeca (anyêdhihakên) sanadyan taksih kadunungan ing watak amung mikantukakên badan piyambak ananging mênawi manahipun sae sarta botên nyanyêngit (Vriendelijk) ing têmbe gêsangipun kadunungan raos pangraos sênêng ananging taksih linimput pangraos astral, dene cipta sarta raosing manah ingkang adhêdhasar botên amung mikir dhiri pribadi (onzelfzuchtig) badhe tumuwuh wontên ing alam kaswargan amila tiyang ingkang kadunungan watak makatên ing têmbenipun badhe kadunungan raos nikmat lan manpangat sarta rumaos bêgja, inggih punika ingka[14] winastan minggah sawarga, miturut wêwarahing agami ingkang winastan siksa naraka punika sayêktosipun raos pangraos ing dalêm astral ingkang anggêgirisi sarta anyêdhihakên, dene ingkang winastan minggah sawarga punika raos pangraos nikmat sarta manpangat sampurna botên kirang satuga

--- 1 : 38 ---

l[15] punapa ing dalêm alam dhewacan ingkang ngandhap, kawontênan ingkang makatên wau botên sanès inggih sangking pandamêl kita pribadi, dados têtelanipun sawarga tuwin naraka punika amung gumantung ing pandamêlipun piyambak, kawuningana sawarga tuwin naraka punika sanès satunggaling papan utawi panggenan ananging kawontênaning raos, wontênipun têmbung sawarga tuwin naraka punika sayêktosipun amung saking pangothak-athiking agami, têmênipun botên wontên, ananging tiyang ingkang gêsangipun manahipun sasar kinging katêmtokakên gêsangipun wontên ing alam kabir badhe botên sakeca sarta dangu sanadyan makatên kawontênaning sawarga tuwin naraka punika botên langgêng, awit satunggaling jalaran ingkang mawa watêsan punika botên badhe anjalari kadadosan ingkang tanpa watês, dene dangu cêlakipun pamanggènipun ing dalêm alam ngriku satunggal-tunggaling manungsa botên sami, botên kinging dèn-ukur sarta cinêthakakên asarana peta awit amung badhe anjalari kalèntuning panampi, amila kula amung badhe andamêl upami kados tatiyang ingkang kasagêdan sarta kasusilanipun sangandhaping sêdhêng inggih punika bangsaning toko alit-alitan utawi garap toko punika gêsangipun wontên ing alam astral 40 taun sarta [sar...]

--- 1 : 39 ---

[...ta] wontên ing dhewacan 200 taun, dene tiyang ingkang sampun kadunungan kasucian sarta sugih kawruh gêsangipun wontên ing astral amung kintên-kintên 20 taun ananging wontên ing kaswargan 1000 taun, manawi tiyang wau sampun saya diwasa wontênipun ing astral amung sawatawis jam utawi sawatawis dintên lajêng gêsang ing kasuwargan ngantos 1500 taun.

Satunggal-tunggaling tiyang botên angêmungakên beda enggal sarta laminipun anggèning dumunung ing alam ngriku ananging ugi beda-beda mênggah kawontênanipun. Dhuh para sadhèrèk sampun kasupèn bilih jasat utawi anasir ingkang dados tapêling sagunging badan punika gêsang wontên nyawanipun dados sanès barang pêjah, badan jasmani punika dumados saking pakêmpalaning sèl, satunggal-tunggaling sèl kadunungan gêsang pinangkaning gêsangipun wau sangking wajahing Gusti ingkang kaping kalih (sipat) sèl-sèl wau jinisipun awarni-warni sarta sami gadhah sêsanggêman pakaryan piyambak-piyambak, amila sintên ingkang badhe bagas kasarasan badanipun samia nyumêrêpana dhatêng pakaryan utawi garapanipun satunggaling sèl-sèl wau, mênggah kawontênaning badan astral sarta badan pikiran botên beda kadi ingkang kajarwa ing ngajêng.

--- 1 : 40 ---

Gêsang ingkang anjiwani sèl-sèl wau sayêktosipun dèrèng gadhah pangêrtos utawi nalar, ananging sawêg kadunungan instinct (watak utawi tabiat) ingkang watakipun majêng, gêsang ingkang anjiwani anasir inggih ingkang anggêsangi sèl-sèl ingkang dados badan-badan wau dumunung wontên palêngkunging kamajêngan ingkang mandhap, têgêsipun lampahing kamajênganipun gêsang wau mandhap tumuju dhatêng wujud ingkang kandêl sarta atos supados sagêd sinau kawontênaning gêsang sarta anêdahakên kabatosanipun, ananging kamajênganing manungsa botên makatên kapara kosok wangsul, inggih punika jasad anarik mangandhap ananging Ego (manungsa sajati) lampahipun anuju palêngkung manginggil badhe wangsul dhatêng ajal kamulanipun, awit sampun dangu anggèning wontên ngandhap dumunung ing dalêm sêtop (jasat) labêt saking sami gadhah bêtah piyambak-piyambak amila lajêng anjalari dhèncèng kajêng, ego sumêdya lumampah urut palêngkung ingkang manginggil ananging sêtop ingkang jiniwanan ing gêsang adrêng lumampah mangandhap.

Anasiring badan astral utawi gêsang ingkang anjiwani molêkiling badan astral sagêdipun majêng kêdah sagêd anggêtêr sarta anampèni gêtêr rupi-rupi sarta wadhag, mila manawi majêng satindak kawawa anggêsangi [anggê...]

--- 1 : 41 ---

[...sangi] sêtop ing badan jasmani satêmah badhe ngulinakakên pribadinipun kalihan gêtêring jasmani ingkang rindhik, murih kasêmbadan sêdyanipun mila angupaya gêtêring astral ingkang wadhag piyambak, sanadyan piyambakipun (sêtop) dèrèng kasinungan nalar ingkang sagêd andumugèkakên sêdyanipun ananging sarèhning sampun gadhah watak (instinct) ingkang sagêd amitulungi sêdyanipun mila kalihan gampil sagêdipun manggih gêtêr ingkang wadhag wau.

Molêkiling badan astral punika ugi tansah ewah gingsir kawontênanipun kadidene molêkiling badan jasmani, sanadyan raosipun dèrèng cêtha taksih gagap-gagap ewadene ing ngriku gêsang ingkang anjiwani molêkiling badan astral sampun wiwit gadhah pangraos bilih piyambakipun dados wujud tunggal, inggih punika dados mujud satunggal ing dalêm sawatawis măngsa, piyambakipun (molêkil-molêkiling badan astral) botên sumêrêp bilih piyambakipun samangke dados peranganing badan astraling manungsa, sakawit piyambakipun botên mangêrtos punapa ingkang winastan manungsa, sanadyan botên awêwaton nalar, dados amung amutatuli ananging samangke piyambakipun mangêrtos utawi karaos bilih sasampuning ewah kawontênanipun inggih kawontênan samangke punika lajêng [la...]

--- 1 : 42 ---

[...jêng] sagêd anampèni gêtêr langkung kathah sarta langkung rosa tinimbang duk taksih angalambrang ing dalêm swasana, ing nguni piyambakipun kalamăngsa sagêd anampèni gêtêring hawa napsu tuwin raosing manahipun tiyang sangking katêbihan, ananging samangke piyambakipun sagêd anampèni kalihan cêtha sarta botên wontên ingkang kacicir awit sapunika piyambakipun sampun adêdunung ing têngahing sagunging gêtêr-gêtêr, sabab ingkang makatên wau kawontênan samangke punika sakalangkung andadosakên kapanujoning manah, têmahan tansah anandukakên rekadaya supados sagêd awèt dumunung ing kawontênan enggal, ing mangke piyambakipun karaos mawi agêgathukan kalihan kawontênan ingkang langkung alus inggih punika sêtoping badan mental, piyambakipun mangêrtos manawi sagêd angêlih badan mental dhatêng gêtêripun piyambak (manawi sagêd amêksa badan rohani sumusup ing dalêm gêtêripun piyambak) sampun tamtu gêtêr-gêtêr saya wimbuh santosa sarta sagêd dangu.

Sarèhning jasating badan astral punika tumpakaning pêpinginan sarta jasating badan mental, tumpakaning pikiran kita, dados sampun têtela bilih wataking jasat astral wau angangkah kita anunggil kajêng kalihan piyambakipun, supados saya gampil tuwin santosa [santo...]

--- 1 : 43 ---

[...sa] anggèning badhe anglêksanani ingkang dados kaniyatanipun, sabab ingkang makatên wau mila badan pêpenginan (astral) tan kêndhat pangudinipun anggèning anêlukakên manungsa supados anunggil kajêng, amila tansah angajak manungsa sami anglampahana pandamêl ingkang botên lêrês sarta wadhag, pangudining badan astral tumrap ingkang makatên wau kadidene tiyang kaluwèn ingkang botên gadhah tuwan, wujudipun tiyang ingkang brangasan tinuntun dhatêng kanêpson, dene tiyang ingkang kandêl luamahipun tinuntun dhatêng sagunging pandamêl ingkang botên sukci, mila tiyang ingkang dèrèng mangêrtos dhatêng aluranipun asring kalèntu panampi wontên ingkang angintên bilih wataking badan astral ingkang makatên wau lakar kêrsaning Allah têmahan lajêng winastan watak awon bêktan (asal) sawênèh wontên ingkang gadhah pangintên manawi punika panggodhaning jim setan, sadaya wau kalèntu, mênggah lêrêsipun dumunung ing têngah liripun makatên: pangajak utawi pandêdêl punika lakar lêrês ananging pandêdêling tumpakanipun sanès pangajakipun ingkang numpaki (tiyang) papinginan punika lakar prayogi tumraping tumpakan, ananging pituna tumraping manungsa ingkang dêdunung sasampunipun ingkang dêdunung ing dalêm tumpakan, amila manungsa kapêksa lumawan anyêgah ingkang dados pikajênganipun tumpakan,

--- 1 : 44 ---

manawi manungsa sagêd anyêgah botên mituruti pikajênganing têtumpakan satêmah saperangan saking badanipun ingkang gadhah bêtah gêtêr ingkang makatên wau lajêng tanpa daya amargi botên angsal tatêdhan sarta dangu-dangu lajêng pêjah, gogrog utawi cuwil saking badanipun astral lajêng ginêntosan jasat ingkang gêtêripun salaras kalihan ingkang sabên linilan anglêbêti badanipun astral.

Sabab ingkang makatên wau mila gêsang padintênan utawi gêsang limrah punika winastan pikajênging watak asor, manawi tiyang amituruti têgêsipun botên purun anyêgah pikajênganing watak wau dangu-dangu saya wêwah kasantosanipun têmahan kita badhe kuwalahên ananggulang kurdanipun wêkasanipun kita binoyong têluk nunggil karsa kalihan piyambakipun, inggih makatên punika ingkang kinajêngakên dening pangraos saperanganing badan astral (gêsanging pangraos kadi ing dalêm supênan) manawi badan jasmani pêjah, pangraosing badan astral ingkang dèrèng cêtha wau kagèt (badan astral kagèt saking anggèning supêna) ing ngriku piyambakipun karaos bilih kawontênanipun kadidene satunggiling tumpukan utawi pakêmpalan ingkang pisah sarta rumaos manawi ginantungan ing panandhang, awêwaton watakipun instinct dados [da...]

--- 1 : 45 ---

[...dos] botên awêwaton nalar amung sangking pitulunganing (instinct) ing ngriku badan astral lumawan ing bêbaya ingkang badhe dhatêng murih sagêdipun lêstantun kawontênanipun.

Sêtop utawi jasating badan astral punika botên patos asêsambatan kadi badan jasmani, sabab ingkang makatên wau mila pangraos ingkang taksih gagap-gagap lajêng angêmpalakên sagunging perangan-perangan sangking badanipun lajêng tinata sakalangkung prayogi murih sagêd lumawan ing bêbaya ingkang sakalangkung agêng, sêtop utawi jasat ingkang wadhag sarta kêkêt (dicht) tinata wontên ing jawi minăngka dados kulitipun dene sêtop sanèsipun tinata mubêng lapis-lapis angubêngi têlêngipun (pertengahan) labêt sangking saening pangrakit têmahan badan wau kawawa ananggulang mêngsah wêkasan wujudipun sagêd dangu botên tumuntên risak, kawontênan ingkang makatên wau pituna tumraping manusa.

Mênggah kawontênanipun gêsanging badan astral punika beda kalihan gêsanging badan jasmani, badan jasmani angraosakên samukawis ingkang sangking jawi sarana pitulunganing păncadriya, inggih punika peranganing badan kados ta mripat, irung, salajêngipun ingkang dados pirantosing indriya, ananging badan astral botên gadhah indriya gangsal [gangsa...]

--- 1 : 46 ---

[...l] ingkang amiyambak-miyambak kadi ingkang kasatmata punika, sagêdipun badan astral wuninga samukawis manawi molêkil-molêkiling badan wau sagêd wuninga sarta sagêd amangsuli panggêpoking molêkil-molêkil ingkang wontên ing jawi ingkang tunggil laras, upaminipun makatên, ing dalêm manungsa wontên sêtopipun astral ingkang saking sap-saping alam astral sabab ingkang makatên wau piyambakipun sagêd wuninga sagunging kawontênan ingkang dumados saking sêtop-sêtoping sap wau, awit gêtêring sêtop ingkang dumunung ing manungsa sagêd amangsuli gêtêring sêtop-sêtop wau, cêthanipun makatên, saupami satunggaling kawujudan astral ingkang sangking cêcampuraning sêtop kapisan ingkang kaping kalih saha kaping tiga sampun tamtu tiyang ingkang gêsang dumunung ing alam astral sagêd wuninga kawujudan wau, sak anggêr badan astralipun piyambak lapis ing jawi wontên sêtopipun, ăngka satunggal kalih sarta tiga, awit gêtêring sêtop-sêtop wau sagêd amangsuli jalaran tunggil laras, ananging labêt sangking pandamêling pangraos ingkang dèrèng cêtha saping badanipun astral ingkang dumunung wontên ing jawi piyambak sampun tamtu sangking sêtop ingkang wadhag sarta rapêt (dicht) kadi ingkang sampun kajarwa ing ngajêng, sabab ingkang makatên wau sampun tamtu botên sagêd sumêrap dhatêng wujud ingkang sangking [sang...]

--- 1 : 47 ---

[...king] campuraning sêtop lapisan ingkang ăngka kalih tuwin tiga kadi ingkang kasêbat ing ngajêng, botên beda kadidene manawi kita wontên ing dalêm badan jasmani botên sagêd sumêrap dhatêng gas ingkang ngumandhang ing dalêm hawa (atmospheer) sarta botên sagêd sumêrap wujud ingkang dumados sangking sêtop utawi jasat etêr.

Ing dalêm gêsang kita wontên ing donya sêtoping badan astral tansah ebah sami campur satunggal lan satunggalipun kadi wedang umêb, sabab ingkang makatên wau sampun tamtu ing sawanci-wanci badaning manusa sap ingkang sisih jawi piyambak wontên saperangan ingkang sêtopipun satunggal-tunggaling sap, amila manawi tiyang pinuju tilêm lajêng ngangge badan astral sagêd wuninga sadaya kawujudan astral ing sakiwa têngênipun.

Kabêkta saking tunaning sasêrêpan kathah tiyang ingkang sami anata badan astral sêtop ingkang wadhag sarta rapêt sinèlèh ing jawi kadidene ingkang sampun kajarwa ing ngajêng, mila sasampuning pêjah lajêng sanès kawontênanipun, awit sap ing badan astral ingkang ing jawi piyambak dumados sangking sêtop ingkang wadhag sarta rapêt satêmah amung sagêd anampèni gêtêr ingkang wadhag sarta rapêt, mila piyambakipun wontên ing alam astral botên sagêd bablas paningalipun, [paningali...]

--- 1 : 48 ---

[...pun,] ingkang sagêd katingal amung lapisan ingkang kapitu inggih punika ingkang wadhag piyambak wah botên sadaya amung ingkang sakalangkung wadhag sarta pêtêng, gêtêring sêtop ingkang kandêl utawi awrat wau anjalari tuwuhing pangraosing manah giris, pangraosing manah ingkang makatên wau pinangkanipun sangking titahing alam astral ingkang asor tuwin para, sabab ingkang makatên wau tiyang ingkang dumunung ing alam ngriku tansah sumêrap titahing alam astral ingkang anggêgirisi sarta ingkang anjêjêmbêri punapadene tansah rumaos kapanduk ing patrap siya sarta pangèsi-èsi, sayêktosipun piyambakipun punika ugi acacêlakan kalihan mitra karuh tuwin tiyang sanès ingkang badanipun astral cêkapan, têgêsipun botên awon sarta botên sae, ananging sarèhning ingkang katingal amung badanipun astral ingkang wadhag sarta para, mila pangraosipun piyambakipun aningali dhêmit ingkang awon sarta ngêthaha manahipun, kapara manawi pinanggih mitranipun supe, amargi rupinipun beda, ingkang katingal amung ingkang awon, mila inggih botên agumunakên[16] bilih alam astral punika winastan naraka, ingkang makatên wau sanès lêpatipun alam astral ananging saking lêpatipun piyambak, awit ingkang nomêr sapisan piyambakipun sampun angêmpalakên [a...]

--- 1 : 49 ---

[...ngêmpalakên] sagunging sêtop ingkang asor, ingkang kaping kalih amung mituruti pangêrèhipun pangraos astral ingkang taksih gagap-gagap (vaag) ingkang gadhah kajêng anumpuk sêtop kadi ingkang sampun katêrangakên ing ngajêng.

Sadhengah ingkang sampun sinau sarta mangêrtos bab punika saèstu badhe botên amiturut panggèndènging watak asor sarta sasampuning tilar donya badhe botên purun angewahi tatanan, manawi kalampahan makatên piyambakipun badhe sagêd sumêrap alam astral sadaya dados botên angêmungakên perangan ingkang botên sakeca sarta asor kimawon, kawontênaning alam astral punika kathah ingkang sami kalihan kawontênaning alam donya, botên beda kadi kawontênaning alam donya, sawangan ing dalêm alam astral tumrap paningalipun satunggaling tiyang amolah-malih, botên ngêmungakên tumrap paningaling tiyang kathah sanadyan tiyang satunggal ugi makatên miturut kawontênaning gêsangipun, têgêsipun paningalipun satunggal-tunggaling tiyang tumrap kawontênan ing alam wau botên sami, sanadyan tumrap paningalipun tiyang satunggal ugi botên ajêg, inggih ing alam astral ngriku panggenanipun sagunging raosing manah sarta cipta ingkang wadhag sarta asor punapadene [puna...]

--- 1 : 50 ---

[...padene] raosing manah wontên ing alam ngriku langkung rosa kraosipun manawi katimbang kalihan ing donya, ing salêbêtipun tiyang taksih mêlèk botên sagêd kacihna sadaya ingkang dados raosing manahipun ingkang kacihna amung saperangan alit, sarta saperangan agêng saking kakiyatanipun pinedahakên kangge angebahakên utêk amila manawi tiyang ngatingalakên sihipun botên sagêd kacihna sawêtah utawi maligining sih, ananging amung saperangan, sanadyan amung saperangan sagêdipun kalampahan manawi tiyang wau sampun rampung anggèning anggarap prakawis sanès (panggaraping kamurkan).

Sabab ingkang makatên wau raosing manah wontên ing alam astral langkung rosa tinimbang wontên ing donya, sanadyan raosing manah wau pinênggak ewadene botên sagêd anjalari kêndhaking kaniyatan dhatêng kaluhuran, amila ing dalêm alam kewani kita sagêd angudi dhatêng kasucian sarta anulung sêsamining tumitah, kosokwangsulipun kita wontên ing alam ngriku sagêd ugi anggaluyur angocar-acir wanci, wiyaring alam kewani punika mèh sapalihing têbihipun dhatêng rêmbulan, kita sagêd anjajah alam ingkang samantên wiyaripun sak anggêr kita kalanipun tilar donya

--- 1 : 51 ---

botên angewah pranatan panumpuking sêtop hewani, ewasamantên ingkang kathah botên sagêd bablas anjajah alam wau ananging sami dumunung ing sacêlaking alam jasmani, sêtopipun satunggal-tunggaling sap cinampur kalihan sampurna, limrahipun sêtop ingkang wadhag pamanggènipun wontên ing sap ingkang andhap, bab punika kenging kaupamèkakên timba isi toya ingkang cinêmplungakên rêrupèn warni-warni ingkang botên sami wawratipun, manawi toya ing dalêm timba wau kinêbur sadaya rêrupèn wau lajêng campur, ewasamantên ingkang wawratipun langku[17] awrat sampun tamtu ngalêmpak wontên ing ngandhap, sap-sapaning alam astral punina[18] botên kenging kaupamèkakên kadi bawang, amung kimawon kangge anêrangakên mênggahing sap-sapan kinging mirid kawontênaning bawa.

Anggèning sêtoping alam astral anarambas sêtoping alam jasmani punika kalihan gampil botên wontên ingkang ngalang-alangi kapara sajakipun kadi botên wontên alam jasmani, ananging satunggal-tunggaling saping alam jasmani ugi anggèndèng dhatêng satunggal-tunggalipun saping alam kewani ingkang tunggil laras, upaminipun makatên, sêtoping jasmani sap ingkang kapitu anarik sêtop kewani sap pitu makatên salajêngipun, sabab ingkang makatên wau sadaya [sada...]

--- 1 : 52 ---

[...ya] saping alam jasmani gadhah abên-abênan saping alam jasmani, saupami gêlas ingkang kêbak isi toya sinèlèh ing meja, sampun tamtu gêlas sarta meja tinarambasi sêtoping alam kewani sap ingkang ngandhap piyambak awit gêlas sarta meja wau dumados saking sêtoping alam jasmani ingkang atos, dene toyanipun tinarambas ing sêtoping alam astral ingkang kinging kita wastani bangsani[19] toya inggih punika sap ingkang kaping nênêm, sarèhning meja tuwin gêlas wau kinubêngan hawaning jasmani ingkang awujud gas, mila inggih tinarambas ing gasing kewani inggih punika sêtoping alam kewani sap kagangsal, ananging hawa, toya, gêlas sarta meja ugi tinarambas dening sêtoping jasmani ingkang langkung alus inggih punika etêr, makatên ugi sêtoping alam kewani sadaya sami tinarambas dening sêtoping kewani lapisan ingkang langku[20] alus, ingkang atêtimbangan kalihan saping alam ingkang saking etêr, ananging sêtoping alam astral ingkang wadhag piyambak inggih punika jasat ingkang atos mêksa taksih kirang kêkêtipun manawi tinimbang jasating alam jasmani ingkang langkung alus inggih punika jasat etêr.

Manawi sasampuning tilar donya kita sagêd anolak panggodhaning angewahi tatananing badan astral ing dalêm alam astral kawontênan [kawo...]

--- 1 : 53 ---

[...ntênan] kita amung kaot sakêdhik kalihan kawontênan kita duk anèng donya, kita sagêd dhatêng pundi-pundi miturut sakajênging manah, ewasamantên ingkang kathah tiyang wau amung sami dumunung ing padununganipun lami, piyambakipun sagêd wuninga sanak sadhèrèk tuwin mitranipun, punapadene sagêd wuninga griya pirantosing griya sarajadarbèkipun tiyang ingkang dèrèng sinau bab punika ngintên bilih kaicalan kulawarga manawi piyambakipun tilar donya, ananging kulawarganipun ingkang tilar donya wau botên pisan-pisan angrumaosi bilih pisah kalihan ingkang taksih sami gêsang, amung kimawon piyambakipun botên sagêd wuninga badanipun jasmani, ingkang kadulu amung badanipun astral, awit ing mangke piyambakipun ngangge badan astral ananging sarèhning badan jasmani kalihan badan astral punika sami rupinipun mila piyambakipun botên age angrumaosi pisah kalihan kulawarga tuwin mitranipun, tumrapipun ingkang sampun sami tilar donya kulawarga tuwin mitranipun wau katingal kinêmulan ing pêdhut ingkang mawa cahya wujudipun lonjong kadi tigan, manawi piyambakipun satunggaling tiyang titi, saèstu badhe wuninga sakathahing ewah-ewahan ing sakiwa têngênipun, gunggunganipun kimawon piyambakipun botên angrumaosi pindhah griya [gri...]

--- 1 : 54 ---

[...ya] dhatêng sawarga utawi naraka, ananging têtêp pangraosipun bilih taksih adêdunung ing padunungan utawi papanipun lami, sanadyan ing wêdal sapunika anggèning aningali sangking ing alam sanès, kadi ingkang sampun kajarwa ing ngajêng tiya[21] ingkang sampun tilar donya punika sagêd andulu badan astraling mitranipun mila bêbasan botên nyambut mripat cêtha anggèning wuninga ingkang sami taksih wontên ing donya, amila piyambakipun botên angrumaosi bilih pisah kalihan kita, ananging manawi kita pinuju mêlèk, tiyang ingkang sampun tilar donya wau botên sagêd andayani punapa-punapa amargi kalanipun kita tangi pangraos kita anggarap kawontênan kadonyan, dene badan astral amung minăngka dados tarêtêg, sanadyan tiyang ingkang sampun tilar donya punika botên sagêd awawan ginêm kalihan kita sarta piyambakipun botên sagêd wuninga cipta kita ingkang luhur, ananging sarèhning piyambakipun wuninga ewahing warninipun badan astraling mitranipun têmahan piyambakipun wuninga saosiking manahipun sarta manawi piyambakipun purun sinau sampun têmtu lajêng piyambakipun wuninga sagunging ciptaning mitranipun ingkang adhêdhasar watak amung manah badanipun piyambak, tuwin ingkang kawoworan papenginan, manawi kita panuju tilêm tumrapipun tiyang ingkang sampun tilar [ti...]

--- 1 : 55 ---

[...lar] donya lajêng beda kawontênanipun, piyambakipun lajêng apêpanggihan kalihan kita sarta sapocapan kadi duk taksih wontên ing donya, raosing manahipun tiyang gêsang rosa sangêt dayanipun tumrap tiyang ingkang sampun tilar donya ingkang dipun trêsnani, manawi ingkang tinilar pêjah amrihatosakên têmahan ingkang tilar donya nandhang prihatos.

Kawontênan sasampuning pêjah punika warni-warni labêt sangking kathah sarta warni-warni mila manawi kacariyosna satunggal-satunggal amung badhe angêbak-êbaki papan, ewasamantên sintên ingkang kaparêng angudi bab alam astral sarta anitipariksa watakipun tiyang ingkang dados sêdyaning manah, saèstu kita badhe wuninga kawontênanipun, awit watak punika botên badhe sagêd ewah kawontênanipun ingkang jalaran sangking tilar donya, sadaya ciptanipun raosing manahipun sarta hawa napsunipun punika botên ewah kadi duk taksih gêsang, tiyang tilar donya punika babar pisan botên wontên ingkang ewah kajawi badanipun jasmani, mila bêgja cilakanipun punika amung gumantung wontên ing raosing manahipun ingkang jalaran sangking kaecalan badan jasmani (kalanipun tilar) manawi papenginanipun punika băngsa wadhak têgêsipun manawi

--- 1 : 56 ---

sagêdipun rumaos kalêgan bilih linampahan dening badanipun jasmani, punika piyambakipun badhe nandhang botên sakeca.

Wontên ing alam astral papenginan ingkang makatên wau katingal gumêlar kadi gêtêr, mila kalanipun kita wontên ing donya botên prayogi sangêt kalimput ing papinginan awit kawontênan ingkang kasêbat ing nginggil wau tatela duk kita taksih wontên ing donya kêkathahên utawi kasêron anggèn kita makartèkakên kakiyataning gêtêr kangge angebahakên peranganing jasmani ingkang bangsaning awrat, amila kakiyataning papinginan langkung rosa ing dalêm gêsang wontên ing alam astral tinimbang kalihan wontên ing donya, manawi tiyang duk gêsangipun wontên ing donya botên angulinakakên anyêgah papinginan, ing têmbe badhe nandhang prihatos agêng sarta badhe dangu pamanggènipun wontên ing ngriku, amargi botên sagêd kalêgan-kalêgan ingkang dados papenginanipun, kados ta tiyang ingkang rêmên ngunjuk utawi ingkang gadhah pakarêman.

Manawi tiyang duk gêsangipun wontên ing donya gadhah papinginan ingkang kiyat liripun anggèning mituruti pakarêmanipun wau ngantos supe dhatêng tatakrami ingkang prayogi, thukul budinipun ingkang asor, [a...]

--- 1 : 57 ---

[...sor,] sirna wêlas asihipun dhatêng kulawarga ing têmbe wontênipun ing alam astral papinginan wau tikêl satus kakiyatanipun, ananging sarèhning badanipun jasmani sampun botên wontên mila amung manggung katagihan jalaran botên wontên pirantosipun ingkang kangge andamêl marêming katagihan, kawontênan ingkang makatên wau ingkang têtêp nami kacêmplung naraka, ananging botên wontên ingkang anyêmplungakên sarta ngukum piyambakipun angundhuh uwohing pandamêlipun piyambak, raos ingkang makatên botên badhe langgêng wontênipun ananging badhe wontên măngsakalanipun ical sasampuning anglampahi sagunging panandhang ingkang anggêgirisi, ing măngka raos ing donya sadintên saminipun ing ngriku sèwu taun, ing alam ngriku tiyang botên sagêd ametangi wanci kadi wontên ing donya, amila inggih amung kinintên-kintên miturut pangraosipun, dene sasar ingkang langgêng punika inggih punika tiyang ingkang murtat ingkang tuwuhipun sangking angekal pitêdah ingkang lêrês, sanadyan botên sami kadi ingkang sampun kajarwa ing ngajêng, ewasamantên taksih wontên têtuladan ingkang kinging minăngka katrangan inggih punika sintên tiyangipun ingkang gadhah papinginan ingkang agêng, ingkang botên kinging pinêpêr ugi badhe andadosakên siksa agêng,

--- 1 : 58 ---

tiyang ingkang botên awon kalakuanipun kados ta rêmên wuru utawi gadhah pakarêman ingkang kandêl, ananging anêngênakên kadonyan utawi manahipun amung tumungkul dhatêng kanggening ngupados pangasilan punika gêsangipun wontên ing ngrika badhe kapanduking raos ingkang anyêdhihakên sarta ribêt, awit piyambakipun botên badhe sagêd nyambut damêl kadi ingkang dados raosing manahipun, jalan[22] wontên ing alam astral botên wontên caranipun pados pangupajiwa, piyambakipun ugi sagêd sêsrawungan kalihan tiyang kathah ananging sanadyan makatêna mêksa botên sagêd andadosakên lêganing manah, jalaran sadaya ingkang dados tancêping manahipun botên sagêd tumindak ing dalêm alam ngriku dene ingkang sami nandhang siksa kadi ingkang kasêbat ing nginggil punika botên kathah, limrahipun manawi tiyang sampun tilar donya lajêng sakeca gêsangipun sarta rumaos bêgja, tinimbang duk gêsangipun wontên ing donya, agêng-agênging kanikmatan ingkang tinampi dening para ingkang tilar donya inggih punika rumaos mardika sarta sakeca ingkang tanpa timbang, awit botên prêlu angraosakên sandhang têdhaning anak bojo sarta botên anggadhahi sêsanggêman amila botên prêlu ribêt sarta sumêlang ingkang sabab sangking sêsanggêmanipun, awit botên [botê...]

--- 1 : 59 ---

[...n] wontên ingkang marentah sarta amisesa kajawi manahipun piyambak, kosokwangsulipun gêsanging tiyang wontên ing donya kêdah anglampahi samukawis ingkang botên dados manahipun, kêdah ngupados pangupajiwa kangge kapêrluaning anak rayat, wontên ing alam astral kita botên prêlu ngingoni anak rayat, awit sandhang têdha gumêlar angêmohi, kita botên prêlu angwontênakên griya, awit ing alam ngriku botên wontên asrêp tuwin bêntèr, punapa ingkang cinipta sakala lajêng wujud.

Wiwit alit ngantos dumugining tilar donya manungsa prasasat tansah kinunjara, luwaripun manawi kita sampun gêsang wontên ing alam ngriku sarta badhe kadumugèn ingkang dados kajêngipun, sak anggêr sanès kasênêngan utawi kanikmatan ingkang lêganipun sarana linampahan ing badan wadhag, ing dalêm alam ngriku kita badhe kadumugèn ingkang dados sênênging manah, kapara anggèn kita angraosakên kasênêngan tuwin kanikmatan raosipun tikêl tinimbang duk kita taksih kinurung ing badan wadhag, manawi satunggaling tiyang ingkang pamanggènipun manahipun alêlana ningali tingalan ingkang endah-endah, punika sagêd lêlana anjajah bawana aningali têtingalan ingkang endah sarta andamêl kacaryaning pandulu lampahipun rikat kadi [ka...]

--- 1 : 60 ---

[...di] thathit sarta botên gadhah kêsêl, manawi karêmênanipun bangsaning kagunan ing ngriku piyambakipun badhe sagêd aningali yêyasan ingkang awig pakirtyanipun angungkuli damêlanipun tiyang ingkang sampun winical langkung, manawi piyambakipun rêmên dhatêng gêndhing tiyang wau ing sapurug-purug badhe mirêngakên ungêling pradăngga ngrarangin ingkang salaminipun wontên ing alam donya dèrèng nate kapirêng, manawi piyambakipun ahli kawruh badhe sagêd puruhita dhatêng sagunging para linangkung ing dalêm donya punika sarta gampil panampining piwulang, kajawi punika piyambakipun piyambak ugi sagêd sinau sagunging kawruh ingkang pinanggih ing alam luhur wau kalayan gampil mangêrtos sarta panampinipun, dene ingkang langkung utami punika manawi tiyang kalanipun gêsang wontên ing donya rêmên korban kasaenan dhatêng samining tumitah punika badhe ingajangan wiyar tumrap gêgayuhan, utawi sêdyaning manahipun.

Sanadyan gêsanging manungsa wontên ing alam astral botên karaos luwe, asrêp sarta sakit ananging kathah ingkang bêtah kawruh, bêtah tinuntun supados manahipun dados sukci, amêrgi piyambakipun taksih binănda ing papenginan kadonyan, taksih linimput ing manah sasar sagêdipun oncat sangking kawontênan wau amung sangking

--- 1 : 61 ---

pitulungipun sarjana ingkang sampun jajah wontên ing alam ngriku, labêt sangking pitulunganing panjênênganipun têmahan piyambakipun sagêd ambedakakên ingkang langgêng sarta botên langgêng, sarta sagêd sumêrap lêpatipun samukawis ingkang ing ngajêng kinintên lêrês, dene ingkang sagêd anuntun sangking papêtêng margi ingkang pajar wau botên sanès amung sarjana ingkang sugih kawruh sarta bèrbudi rêmên dêdana.

Sasampuning tilar donya kathah sangêt tiyang ingkang lingak-linguk angambah alam ngriku sarta botên angrumaosi bilih sampun tilar donya, sawênèh wontên ingkang mangêrtos bilih sampun tilar ananging manahipun sakalangkung kêtir-kêtir awit kaèngêtan dhatêng sapudhêndha ingkang badhe dhumawah ingkang kajarwa ing dalêm piwulanging agami ingkang goroh sarta ngawur, sadaya wau prêlu kêdah linipur sarta dinunungakên ing sajatosipun dening sarjana ingkang ahli budi sarta putus ing kawruhing alam-alam, dados sampun tatela tumrap tiyang ingkang gêsangipun wontên ing donya cêkapan utawi mawa pikiran ing têmbenipun botên badhe kakirangan garapan ingkang amigunani sarta botên badhe kakirangan kănca, para ingkang sami anunggil budi tuwin nunggil raos ing têmbe badhe sagêd gêsang asêsarêngan kadi duk taksih wontên ing donya, sarta manawi piyambakipun purun angudi [angu...]

--- 1 : 62 ---

[...di] badhe sagêd anitipariksa sagunging isèn-isèning alam ingkang duk wontên ing donya botên wuninga, labêt tinutup ing mripat jasmani, ingkang limrah para ingkang sampun tilar donya wontên ing ngrikanipun sami amangun utawi andamêl papan utawi sawangan (Onngeving) piyambak-piyambak, kadi ingkang sampun kajarwa ing ngajêng alam astral punika atundha pitu, manawi pinetang sangking ingkang langkung inggil utawi alus wau pinerang dados tiga: tundha kapisan, kaping kalih tuwin kaping tiga dados saperangan, tundha kaping sakawan gangsal tuwin nênêm dados saperangan, dene ingkang dados perangan ingkang andhap piyambak inggih punika tundha ingkang kaping pitu, sanadyan saping sadaya alam wau sami tarambas-tinarambas ewasamantên kabêkta sangking watakipun jasat-jasat wau sami ngêmpal nunggil băngsa (miturut bobotipun) sabab ingkang makatên wau jasat perangan ingkang inggil (ingkang alus) têbih dunungipun sangking ing bumi, dene perangan ingkang wadhag langkung cêlak, sanadyan satunggaling tiyang sagêd angumbara ing dalêm alam astral ananging miturut kabatosanipun (luguning kajêngipun) mêksa rêmên ubêngan ing dalêm jasat ingkang bobotipun salaras kalihan boboting badanipun astral, manawi tiyang sasampuning [sasa...]

--- 1 : 63 ---

[...mpuning] tilar donya botên angewahi pranatan panungsuning badan astralipun piyambakipun badhe sagêd anjajah ing alam astral tundha pitu, ewasamantên kathah para ingkang botên angewah liripun amung miturut pranatan ananging botên sagêd anjajah ing dalêm alam astral, mênggah ingkang dados darunanipun botên sabab wontên ingkang ngalang-alangi anggèning badhe minggah anjajah alam ingkang langkung alus utawi mandhap dhatêng alam ingkang wadhag, ananging amung kabêkta saking pangraosipun dèrèng sagêd gêsang wontên ing sagunging perangan sagêdipun gêsang sawêk wontên ing satunggiling perangan kimawon, ing ngajêng sampun kapratelakakên kadospundi mênggah kawontênaning satunggaling tiyang ingkang dumunung ing saping alam astral ingkang andhap piyambak binuntêl ing jasating alam astral ingkang sakalangkung wadhag, sarèhning jasat wau sakalangkung rapêt manawi katandhing kalihan jasat ing lapisan sanèsipun mila sasêrêpan sarta pangêrtosanipun tumrap kawontênan ing dalêm sanès-sanèsing sap kawon kalihan tiyang sanès ingkang botên dumunung ing ngriku, kabêkta sangking badan astralipun piyambak salaras bobotipun kalihan perangan ngandhap mila kapêksa piyambakipun mangandhap dumunung ing sacêlaking bumi, sajatosipun paningaling badanipun astral botên sagêd [sagê...]

--- 1 : 64 ---

[...d] andulu jasat jasmanining bumi punika, sarta kabêkta sangking watakipun piyambakipun kraos tinarik dening jasat astral ingkang wadhag, ingkang atêtimbangan utawi gêgandhengan kalihan jasat bumi ingkang aos, amila tiyang ingkang labêt sangking pandamêlipun piyambak manggèn ing sap ingkang andhap piyambak punika linimput ing papêtêng sarta pisah kalihan kancanipun ingkang sampun tilar donya ingkang manggèn ing sap langkung inggil, dene saping alam astral ingkang kasakawan, gangsal sarta nênêm ingkang limrah kambah dening tiyang kathah punika sampun adhêdhasar gadhah timbangan utawi gandhengan kalihan alam donya, mila kawontênaning gêsang kita wontên ing sap ingkang kanênêm sami kimawon kalihan duk wontên ing donya kaotipun botên mawi badam[23] jasmani sarta ingkang dados kabêtahaning badan wau, manawi minggah malih dhatêng sap ingkang kagangsal sarta kasêkawan kawontênaning gêsang kita saya tipis tumraping kawadhagan, dangu-dangu saya têbih saking donya kita ingkang asor sarta sangking kabêtahanipun.

Sanadyan sap ingkang kapisan, kaping kalih tuwin kaping tiga angèbêki sap sanès-sanèsipun ewasamantên sagêd anjalari raos saya têbih sangking ing donya, sabab ingkang makatên wau têmahan suda sambêtipun kalihan kadonyan, amila donya

--- 1 : 65 ---

sampun botên sagêd katinggal dening tiyang ingkang dumunung ing sap ngriku, sarta sampun botên gadhah papinginan dhatêng kadonyan, piyambakipun sami mêlêng maligi angèngêti dhatêng pribadinipun, dene sadaya kawontênan sarta sêsawangan ing sakiwa-têngênipun têgêsipun samukawis ingkang tiningalan sarta ingkang kalêbêt manahipun (Omgeving) punika damêlanipun piyambak asarana ciptanipun, ananging sadaya wau wontên wujudipun sarta kasatmata dening têtiyang ingkang sami dumunung ing sangriku mila para waspada ing tingal ugi sagêd mirsa.

Miturut kawruh sipiritisme[24] (ngèlmi prewangan) alam wau winastan alam sritanêm, tiyang tilar donya ingkang dumunung ing alam ngriku sami angadêgakên griya pamulangan tuwin nagari asarana kakiyataning cipta, sanadyan kawontênan utawi sawangan (Ongwing) wau tumrap paningal kita amung gagasan (denkbeeldig) ananging tumrapipun para ingkang dumunung ing alam ngriku rumaosipun wontên yêktos, botên beda kadi panganggêp kita dhatêng kawontênaning mêsjid, griya-griya gêdhong, candhi tuwin greja ing donya punika, piyambakipun sami gêsang sênêng ing dalêm pintên-pintên taun wontên antawising dêdamêlaning ciptanipun, ing antawising gananing cipta wau wontên ingkang pèni sarta andamêl rêsêping pandulu kados ta: talaga ingkang

--- 1 : 66 ---

toyanipun wêning, rêdi agêng asri dinulu, patamanan ingkang sakalangkung endah, sadaya wau langkung sae manawi katandhing kalihan kawontênan ing donya, kosok wangsulipun para linangkung inggih punika para sarjana ingkang sampun sinau sagêd anyatakakên kasunyataning samukawis asring amrangguli rêrupan ingkang elok-elok kados ta: pakartinipun tiyang ingkang dèrèng lêbda panampinipun tumrap babaganing kawruh kasampurnan (ngèlmu) ing ngriku piyambakipun sami amujudakên sarana cipta kadospundi panampinipun tumrap sagunging prasêmoning kawruh kasunyatan ingkang kacêtha ing dalêm kitab sukci (sami angraosakên piwulang ingkang kocap ing kitab sukci sarta kadospundi panampinipun mênggah piwulang wau) wontên sawênèhing tiyang tani ingkang taksih bodho anyipta satunggaling kewan ingkang mripatipun kathah sami tumèmplèk ing badanipun utawi anyipta sagantên sangking kaca utawi latu, sanadyan wêwangunaning cipta wau sakalangkung anèh ewasamantên kadadosakên karênanipun ingkang anggăntha, ing dalêm alam kewani wau sakalangkung kathah rêrupan sarta wêwangunan ingkang dinamêl dening cipta, wontên ingkang awujud tiyang, wujud griya, kitha sapiturutipun, labêt sangking anggagas ingkang dados piandêlipun sawarnining tiyang

--- 1 : 67 ---

ingkang sami nglampahi satunggaling agami wontên ing alam ngriku sami sagêd pinanggih awêwentehan kalihan ingkang dados pêpundhènipun punapadene rumaos dumunung ing dalêm sawarga kadidene piandêlipun, piyambakipun sami asuka-suka ing dalêm panggenan ingkang dinadosakên dening ciptanipun ngantos titimăngsa pindhahipun dhatêng alam pikiran, inggih punika satunggaling alam ingkang sampun anyêlaki dhatêng ing kajatèn.

Sujalma limrah ingkang sami angewahi pranataning badan astral kadi ingkang sampun kajarwa ing ngajêng punika sadaya sami anglangkungi sagunging sap-sapaning alam astral ananging kalanipun piyambakipun langkung utawi manggèn ing ngriku botên kraos, badan astralipun tiyang wau mung kacampuran jasat sangking sap ingkang asor sakêdhik, mila botên sagêd anyêkapi kinarya kulit ingkang kandêl, manawi tiyang angewahi pranatan jasat ingkang wadhag lajêng dumunung wontên ing jawi (dados kulit) sabab ingkang makatên wau manawi tiyang cêkapan, botên awon sarta botên sae kalakuanipun angewahi pranataning badan astral ingkang dados kulit jasating sap ingkang kanênêm campur kalihan jasat lapis kapitu sakêdhik mila piyambakipun sagêd wuninga gandhengan utawi rakitaning alam jasmani.

--- 1 : 68 ---

Manungsa sajati tansah mundur sumêja angoncati wangsul dhatêng ajal kamulanipun, mila tansah anilar satunggal-tunggaling sapipun alam astral, dene enggal dangunipun pamanggèning tiyang wontên ing satunggal-tunggaling sap punika amung gumantung sapintên kandêl tipisipun jasating sap wau ingkang dumunung ing sariranipun, kandêl tipising jasat ing sariranipun gumantung kalihan awon saening gêsangipun duk wontên ing donya, inggih punika dumunung wontên anggèning nuruti papinginan kalanipun wontên ing donya, awit satunggal-tunggaling papinginan punika kawawa anarik jasat ingkang dados badan astral (badan papinginan) tiyang tilar donya ingkang manggèn ing sap kanênêm punika taksih ubêngan wontên ing panggenan kalanipun gêsang sarta taksih angrumaosi sêsrawungan kalihan kancanipun gêsang, manawi sampun sawatawis dangunipun sawangan sarta pangraosipun ingkang makatên punika saya suda têgêsipun dunya lajêng katingal lamat-lamat sarta pisah kalihan kancanipun gêsang, ing ngriku piyambakipun katuwuhan ancas sanès inggih punika ngangkah andamêl papan panggenan ingkang salaras kalihan cipta utawi gêgayuhanipun ing wêgdal punika, labêt sangking uwohing gêgayuhanipun manawi piyambakipun sampun ngancas ing sap ingkang katiga, ing ngriku piyambakipun [piyamba...]

--- 1 : 69 ---

[...kipun] lajêng uwal sangking têtingalaning astral ingkang wadhag-wadhag, sap ingkang kaping kalih punika radi suda wadhagipun tinimbang sap ingkang kaping tiga, inggih alam punika (sap ingkang kaping kalih) kaswarganipun para ingkang sami anyungkêmi agami ingkang botên mangêrtos dhatêng kasunyatanipun, dene sap ingkang kaping tiga punika winastan nagari sri tanêm inggih padununganing para sêpiritisme (prewangan) mênggah sap ingkang kapisan inggih punika ingkang luhur piyambak punika dados padununganipun manungsa ingkang kala gêsangipun rêmên olah pangawikan, botên kangge ginaning ngakathah ananging kangge kaprêluanipun pribadi, utawi amung angangkah murih sugih kawruh sarta tajêming utêk, wontên ing alam ngriku sadaya tiyang wau sami rumaos mulya sampurna botên kirang satunggal punapa, sarta ing têmbe manawi minggah satataran malih piyambakipun badhe mangêrtos bilih piyambakipun minggah ing alam ingkang langkung luhur sarta sumêrêp bilih wiwaraning alam ingkang langkung luhur katingal mênga.

Têtiyang ingkang nunggil băngsa sarta ingkang nunggil tekad gêsangipun wontên ing alam kewani sami anyungkêmi tekatipun piyambak-piyambak botên beda kadi duk gêsangipun wontên ing donya, upaminipun makatên: para ingkang anglampahi agami ingkang ngangkah utawi anggayuh [ang...]

--- 1 : 70 ---

[...gayuh] ujuding kaswargan kadi kawontênanipun ing donya punika botên pisan-pisan purun opèn dhatêng para ingkang anglampahi agami sanès ingkang beda pamanggihipun tumrap kanikmatan sawarga, ing alam ngriku botên wontên ingkang amakèwêdi, saupami tiyang Kristên badhe lumêbêt ing kaswarganipun tiyang Islam utawi Budda, ananging piyambakipun sami botên purun lêbêt-linêbêtan awit kabêtahan tuwin kasênênganipun amung sagêd pinanggih ing dalêm kasuwarganipun piyambak, amargi wontên ing ngriku sagêd asêsrawungan kalihan mitra-mitranipun ingkang nunggil tekad, sajatosipun punika sanès kaswargan sajati kadi ingkang kocap ing dalêm satunggal-tunggaling agami, ananging amung saking pangraosipun tiyang sasar, sarta kalèntu idhêpipun rumaos bilih punika sawarga, dene sajatosing sawarga ing têmbe badhe sagêd pinanggih bilih kita sampun dumugi ing alam dhewacan.

Manawi tiyang tilar donya botên gadhah kajêng angewahi pranatan panungsuning badan kewani saèstu badhe sagêd anjajah sadaya alam astral tanpa pakèwêd sarta sagêd aniti pariksa isèn-isèning alam wau sadaya, ananging ingkang angewahi pranataning panungsun amung sagêd sumêrêp ing dalêm saperangan kimawon.

--- 1 : 71 ---

Alam astral punika anggalodhag botên sêsak kadi alam donya punapadene titah ingkang dumunung ing alam ngriku botên kathah manawi katimbang kalihan ngalam donya, awit gêsanging titah ingkang wontên ing ngriku ingkang kathah botên dangu kadi gêsang ing donya, awit ingkang manggèn ing alam kewani punika botên angêmungakên tiyang ingkang tilar donya ananging ugi tiyang ing donya ingkang pinuju tilêm sami anilar badanipun wadhag, sadangunipun tilêm tiyang wau sami gêsang wontên ing alam astral, cacahipun tiyang ingkang gêsang ing alam astral amung sawatawis măngsa wau botên sakêdhik, kirang langkung sapratiganing tiyang ing donya punika, ing alam ngriku botên angêmungakên dinunungan manungsa ananging ugi sanès bangsaning manungsa ingkang cacahipun botên sakêdhik, sawênèh kamajênganipun ngungkuli manungsa ananging wontên ugi ingkang sangandhaping manungsa dene bangsaning jim punika kathah sangêt cacahipun sarta saperangan agêng ugi manggèn ing alam kewani, sarèhning saperangan saking jim wau wontên ingkang gadhah badan jasmani perangan etêr (badan etêring jasmani) mila piyambakipun ugi sami dêdunung ing ngalam donya ananging botên kasatmata ing mripat limrah, ewasamantên wontên măngsakalanipun manungsa sagêd wuninga piyambakipun, dene kayanganipun pêri prayangan [prayang...]

--- 1 : 72 ---

[...an] wau wontên ing rêdi, kajêng aèng, papan ingkang wingit sarta ing siti sangar, piyambakipun wau sagêd mancala putra mancala putri, ananging kasênênganipun malih rupi tiyang cebol, sarèhning titah wau dèrèng awujud miyambak-miyambak mila kinging kaanggêp kewani alam kewani sarta kewan ingkang taksih abadan etêr, titah wau wontên ugi ingkang sampun kadunungan akal budi kadi manungsa ingkang cêkapan, mênggah kawontênanipun botên têbih kadi kawontênan kita inggih punika gadhah kulawarga sarta pinerang dados pintên-pintên băngsa, dene perangan ingkang agêng inggih punika bangsaning jim ingkang manggèn ing toya, ing latu, ing siti sarta ing ngawang-awang, bangsaning jim sakawan wau amung jim ingkang manggèn ing ngawang-awang ingkang adêdunung ing alam astral, sarèhning cacahipun kathah sangêt mila angèbêki alam astral.

Kajawi sangking punika alam astral ugi dados padununganing para malaikat, tiyang Hindhu amastani dewa, mênggah drajating kadiwasan langkung luhur tinimbang manungsa, para dewa ingkang darajating kamajênganipun asor piyambak punika manggèn ing alam astral, ingkang winastan dewa ingkang darajatipun asor piyambak punika saminipun manungsa ingkang sae kalakuanipun, ingkang dados isèn-isèning cakrawala [cakrawa...]

--- 1 : 73 ---

[...la] punika botên angêmungakên manungsa kimawon ananging taksih wontên titah sanès sarta ingkang darajatipun langkung luhur, makatên ugi tumrap garis lampahing kamajêngan, botên angêmungakên garis lampahing kamajêngan kita kimawon ananging wontên garis lampahing kamajênganing manungsa, sanadyan piyambakipun wau kêdah anglangkungi tataraning kamajêngan ingkang salaras kalihan tataraning kamajêngan ingkang tinurut ing manungsa lampahing ajêngipun para dewa ingkang nurut garisipun piyambak wau ugi sampun kathah ingkang sagêd dumugi tataran ingkang inggil, sarèhning kita dèrèng sapintêna ajêngipun mila ing dalêm darajating kamajêngan kita sapunika, kita dèrèng sagêd asêsrawungan kalihan para dewa, ananging manawi darajating kamajêngan kita sampun inggil sampun tamtu sagêd apêpanggihan kalihan para dewa.

Sanès ingkang kula cariyosakên, manawi pangraosing manah ingkang asor têgêsipun manawi watak kita ingkang adhêdhasar amung mikangsalakên slira piyambak sampun sirna ing ngriku dumugi pungkasaning gêsang ing dalêm alam astral, sasampuning ego (manungsa sajati utawi ingsun) anyèlèhakên badan astral lajêng lumêbêt ing alam [a...]

--- 1 : 74 ---

[...lam] dhewacan (Verstandelijke wereld) têmbung malêbêt ing alam rohani wau sampun katampi pindhah panggenan ananging namung kawontênan awit ego (manungsa sajati) sampun dangu tansah mundur nêdya angoncati jasat kewani ingkang wadhag dumugi alus, ing mangke sagêd kalampahan têmahan raos-pangraosipun sapunika amung mêlêng gumolong dhatêng alam dhewacan, sanadyan badanipun astral sampun wiwit luluh ananging dèrèng sagêd luluh utawi uwal sadaya, ing mangke badan astral sampun kasèlèhakên utawi sampun dados jisim kadidene duk anyèlèhakên badan wadhag, anggèning manungsa sajati nyèlèhakên badan wadhag kalihan astral punika cara sarta trap-trapanipun botên sami, amila prêlu kêdah dipun wuningani bedanipun, manawi tiyang anilar badanipun jasmani punika sagêd pisah babar pisan ananging tumraping badan kewani ingkang sakalangkung lêmbat wau botên sagêd sah yêktos kadi kawontênaning badan jasmani, awit tumrapipun tiyang cêkapan jasad kewani wau duk gêsangipun sampun rumasuk ing badan, têgêsipun hawa napsunipun punika sampun dados êrah, amila kalanipun manungsa oncat sangking badan wau sarta amarkati ing dalêm alam, ental botên sagêd rêsik mêksa taksih wontên saperangan ingkang lumèngkèt [lumèng...]

--- 1 : 75 ---

[...kèt] ing badan astral, saperangan ingkang lumèngkèt badan kewani wau lajêng kawawa anggêsangi, têmahan badan kewani ingkang sampun kasèlèhakên (ingkang sampun pêjah) taksih sagêd amakarti wontên ing alam ngriku, sarèhning raos utawi gêsang ingkang dumunung ing dalêm badan wau lakar saperangan sangking tiyang ingkang sampun lumêbêt ing alam rohani mila sampun lêrês kimawon manawi watak sarta lagehanipun botên siwah kadi tiyang wau sarta ngakên bilih piyambakipun punika sanès tiyang sanès, mila tumrap tiyang ingkang dèrèng kathah sêsêrêpanipun lajêng ngintên bilih punika tiyang ingkang dados sêdyaning manahipun (ingkang sinêdya) sayêktosipun inggih makatên ananging sarèhning ingkang anggêsangi badanipun astral amung peranganipun mila botên jangkêp kawontênanipun kathah ingkang sampun cèwèt, ingkang taksih jangkêp amung èngêtipun inggih punika piyambakipun taksih èngêt bilih pun Suta, para sêpiritismê asring sangêt sagêd asêsrawungan kalihan tiyang pêjah ingkang makatên kawontênanipun mila piyambakipun gumun sangêt dening sasampuning tilar donya pun Suta wau sakalangkung sarwa mundur kawontênanipun, titah ingkang botên jangkêp kawontênanipun wau limrahipun kita wastani hantu, manawi sampun dumugi titimangsanipun saperangan sangking raos wau [wa...]

--- 1 : 76 ---

[...u] badhe angoncati badan astral ananging botên wangsul dhatêng manungsa sajati, sasampuning badan astral tinilar dening ingkang anggêsangi ugi taksih wujudipun sarta winastan kulit, ananging sampun botên sagêd makarti sarta botên sagêd agêgathukan kalihan para sêpiritismê, sanadyan kulit wau sampun tanpa daya ewasamantên sarèhning sêring kaangge dening jim amila taksih sagêd sêsrawungan kalihan para sêpiritismê sarta wujud nyamlêng kadi pun Suta jalaran jim ingkang ngangge kurungan wau sagêd anggêsangakên kêkantunan utawi tabêting wujud sarta èngêtan ingkang taksih kantun ing badan astral.

Manawi tiyang tilêm manungsa sajati manjing ing alam astral sarta anilar badanipun wadhag, ananging manawi tiyang wau tilar donya badanipun latip (badan jasmani ingkang perangan etêr) kabêkta, amila kalanipun piyambakipun oncat sangking perangan wau botên kraos (supe) badan latip (etherische dubbel) punika sanès têtumpakan sarta botên kinging pinedahakên kadi tumpakan, mila manawi tiyang linimput dening badan latip botên sagêd makarti ing dalêm donya utawi ing astral dados dumunung ing antawising donya kalihan astral, sasampuning tilar donya uwaling manungsa sangking panglimputing [pa...]

--- 1 : 77 ---

[...nglimputing] etherische dubbel botên sami, wontên ingkang amung sawêtawis mênit sawênèh sawatawis jam ananging wontên ingkang ngantos sawatawis dintên utawi minggu. Manawi tiyang sampun sagêd oncat sangking panglimputing badan latip dèrèng kinging katêmtokakên bilih piyambakipun lajêng tangi pangraosipun ing dalêm alam astral awit taksih katitipan jasat kewani ingkang wadhag ingkang têmahanipun dados kulit abungkus badanipun, ananging dèrèng kinging tinamtokakên bilih tiyang wau amedahakên jasat ingkang wadhag wau, sanadyan jasat ingkang wadhag wau dados kulit ananging manawi kala gêsangipun manah sarta kalakuanipun sae têgêsipun botên nate amedahakên wataking jasat ingkang wadhag sarta gêtêripun botên purun amangsuli dhatêng gêtêring jasat wadhag sampun tamtu piyambakipun botên badhe kapitunan ingkang sangking pandamêling kulit wau sadangunipun kulit wau dèrèng luluh sampun tamtu kimawon piyambakipun dèrèng sagêd tangi pangraosipun wontên ing alam astral, ananging sarèhning piyambakipun botên kulina amedahakên jasat ingkang samantên wadhagipun mila dangu-dangu lajêng luluh piyambak lajêng sinantunan jasat ingkang kulina pinedahakên kalanipun taksih gêsang, sanadyan piyambakipun binalêbêd ing kulit ingkang kandêl ewasamantên [ewasamantê...]

--- 1 : 78 ---

[...n] botên têmtu rapêt yêktos jalaran sanadyan sapintên kandêl sarta rapêting bungkus ewasamantên mêksa taksih kinging binrobosan utawi tinarambas dening jasat ingkang langkung alus, sabab ingkang makatên wau anjalari manungsa ingkang winarăngka ing dalêm kulit wau sagêd anginguk padunungan ingkang dipun ênggèni.

Sawênèhing tiyang wontên ingkang trêsna sangêt kalihan badanipun jasmani ngantos anindakakên sakathahing rekadaya supados badan jasmani sampun ngantos pisah kalihan badan latip (etherische dubbel) sêdyanipun ingkang makatên wau ugi sagêd kalêksanan ananging mawi sangsara, tiyang ingkang makatên wau lajêng gêsang wontên ing alam antawis piyambakipun mêdal ing sajawining alam donya tuwin astral sarta kinubêng ing ampak-ampak klawu, sabab ingkang makatên wau samukawis isining donya katingal rêmêng-rêmêng tanpa warni, tiyang ingkang dumunung ing alam antawis wau sakalangkung nandhang sangsara ananging kêkah manahipun botên purun angêculakên badan latip (etherische dubbel) (botên purun pêjah) amêrgi piyambakipun angintên bilih punika satunggaling tangsul ingkang anjalari sagêdipun agêgandhengan kalihan alam donya ingkang sampun dipun wuningani sarta dipun trêsnani, labêt sangking katutup ing alam kalih, têmahan [tê...]

--- 1 : 79 ---

[...mahan] piyambakipun sêdhih kingkin angumbara sapurug-purug kadi kinjêng tanpa soca, kabêkta sangking kêsêl anggèning anggondhèli badan latip dangu-dangu sagêd uwal saking gondhelanipun têmahan manjing ing alam astral, ing ngriku piyambakipun rumaos bêgja tinimbang kalihan kawontênanipun ingkang sampun kapêngkêr.

Amargi saking judhêging manah tiyang ingkang dumunung ing alam antawis wau amutatuli sacandhak-candhakipun lajêng anyêrapi tiyang ingkang manahipun suwung utawi manjing ing kewan, papa cintraka ingkang makatên wau jalaranipun amung sangking kabodhoan, mila tiyang ingkang sampun lêbda dhatêng anggêr-anggêring pêjah tuwin gêsang botên badhe nandhang makatên, manawi sampun pêjah ing dalêm alam astral pangraosipun lajêng gêsang ing dalêm alam dhewacan, ananging kawontênanipun beda kalihan para sarjana ingkang sampun sidik paningalipun sarta sagêd manjing ing alam punapadene sugêng tuwin makarti kadidene wontên ing alam astral tuwin donya.

Tiyang ingkang kawical cêkapan duk kala gêsangipun linimput ing gananing cipta rupi-rupi, gagasan ingkang kirang prêlu sarta botên kalêbêt ing manah punika lajêng tumuntên ical tanpa labêt ananging cipta ingkang prêlu ingkang kalêbêt ing manah punika ing salaminipun botên [botê...]

--- 1 : 80 ---

[...n] sagêd ical, kapara saya dangu saya wêwah santosa, dene cipta ingkang adhêdhasar mikangsalakên dhiri pribadi punika sampun luluh duk wontên ing alam astral ananging cipta ingkang dhasaripun dhatêng kautamèn sarta wêlas asih sumêja têtulung punika dados gadhahanipun badan mental, mila manawi piyambakipun manjing ing alam mental, sagêd angraosakên kawontênaning alam wau, ananging kathah sakêdhikipun amung gumantung ing kandêl tipising watak sih sumêja têtulung, badanipun mental têtela dèrèng paja-paja sampurna, ananging ciptanipun ingkang dhatêng kautamèn wêlas asih punika ingkang sagêd amakarti ing dalêm alam ngriku, mila sasampunipun pêjah ingkang kaping kalih (sasampuning tilar wontên ing alam astral) lajêng kraos nikmat tuwin manpangat rumaos gêsang sampurna tanpa pêpindhan ngantos piyambakipun botên gadhah pangangkah sanèsipun kajawi amung gêsang ingkang kados makatên, raos nikmat sarta munpangat ingkang makatên wau kadarbe dening para ingkang gêsang wontên ing alam-alam ingkang luhur, dawêg[25] gêsang wontên ing alam astral kimawon kita sampun angraosakên bêgja ingkang ing donya botên wontên pêpindhanipun, langkung malih gêsang wontên ing kasuwargan langkung mulya sarta bêgja tinimbang wontên ing alam astral, pêpindhaning kabêgjan sarta [sar...]

--- 1 : 81 ---

[...ta] kamulyan ingkang pinanggih ing alam ngriku botên wontên sagêd pinanggih ing alam astral, sabên tiyang minggah ing alam ingkang langkung luhur sampun tamtu lajêng antuk kanikmatan ingkang langkung tinimbang kanikmataning alam sangandhapipun, botên angêmungakên tambahing kanikmatan ananging ugi antuk tambahing kawicaksanan sarta wiyaring pandulu, duk kita gêsang wontên ing donya ribut ngalèr-ngidul anindakakên pakaryan sarta angrumaosi bilih sampun amumpuni ing guna pangawikan, ananging manawi kita sampun gêsang wontên ing alam kewani ing ngriku lajêng wuninga bilih duk gêsang kita wontên ing donya kawontênanipun amung kadi ulêr ingkang badhe dados kupu, sasêrapanipun botên badhe mlangkah sangking êron ingkang dipun panggèni, wangsul sapunika sampun dados kupu sampun tamtu langkung wiyar jajahanipun sagêd mibêr ing sapurug-purug kalihan suka pirênaning manah, sanadyan mênggahing kintên-kintên elok manawi wontên gêsang ingkang langkung sangking sapunika, ananging manawi sampun dumugi mangsanipun kita manjing ing alam kasuwargan ing ngriku kita badhe tuwuh kapitadosan kita bilih têmên wontên kabêgjan tuwin kanikmatan ingkang botên kinging kita ukur sangking ing kanikmataning alam astral, awit panggêsangan ing dalêm alam dhewacan langkung mulya tuwin sampurna ingkang pêpindhanipun [pêpindhanipu...]

--- 1 : 82 ---

[...n] botên sagêd pinanggih ing alam kewani, sanadyan makatên kawontênanipun ewasamantên taksih wontên malih ingkang angungkuli inggih punika manawi kita sagêd manjing ing alam ilhami (alam buddhi) panggêsangan ing alam mental manawi kajèjèr kalihan panggêsangan ing dalêm alam ilham mila lajêng surêm tanpa cahya, pindha wulan kasunaryan surya.

Kawontênan kita wontên ing alam dhewacan punika beda kalihan wontên ing alam astral, awit wontên ing alam astral kita ngangge badan ingkang kulina kita angge kalanipun kita tilêm ananging têtumpakan ingkang kita angge ing dalêm alam dhewacan punika dèrèng nate kita angge punapadene badan wau dèrèng diwasa, amila têtumpakan wau botên sagêd amitulungi kangge anjajah ing alam ngriku, kapara anjalari netra kita katutup botên sagêd wuninga sêsawangan ingkang dumunung ing alam dhewacan, watak kita ingkang asor sampun sirna binasmi ing latu naraka, ingkang kantun amung cipta kita duk wontên ing donya ingkang sukci luhur, wêlas asih sarta rêmên têtulung, cipta ingkang makatên wau angêmuli kita dados kulit, sangking pitulunganing cipta utami ingkang dados kulit wau kita sagêd anampèni gêtêripun jasat ing alam ingkang luhur [lu...]

--- 1 : 83 ---

[...hur] wau, têmahan kita sagêd angraosakên kanikmataning suwarga, labêt sangking dayaning cipta utami ingkang anglimputi, ing ngriku kita wuninga bilih wontên gêdhong pasimpênaning kanikmatan tanpa wicalan kathahipun ingkang dados pêpintan kita, kita kinging angalap kanikmatan wau miturut sapintên kakiyataning cipta kita ingkang utami awit ing dalêm kasuwargan wau wontên kodratullah ingkang tanpa upami ingkang pinintakakên dhatêng sagunging jiwa (roh) sapintên anggèning jiwa badhe sagêd anampi punika amung gumantung wontên ing kakiyatanipun (kasukciyanipun)

Dene ingkang sagêd anampèni sagunging kakiyatan ingkang sangking kodratullah ingkang kalihan sampurna punika amung para linangkung ingkang sampun makriphat, ingkang sampun asarira bathara têgêsipun ingkang sampun nunggil kawontênan, Gusti inggih kawula kawula inggih Gusti, sarèhning drajating kasukcian kita dèrèng samantên amargi sawêg lumampah dèrèng wontên ingkang sagêd antuk kanikmatan ingkang sampurna wau, nanging amargi punika wau lakar dados sawangan kita dados manawi lêlabêtan kita ingkang sampun kapêngkêr sampun mungguh tumrap anampèni kanikmatan wau saèstu badhe dados darbèk kita, kalangkunganing manungsa punika botên sami sarta botên kinging kintên-kintên, [ki...]

--- 1 : 84 ---

[...ntên-kintên,] ujaring paribasanipun tiyang tanah wetan makatên: sadaya manungsa sami ambêkta gêlas pangunjukanipun piyambak-piyambak: gêlas pangunjukan wau botên sami wontên ingkang agêng wontên ingkang alit ananging sadaya wau sami kêbak isi kanikmatan awit samodra kanikmatan mêncêp-mêncêp kêbak isi kanikmatan anyêkapi kangge sadaya manungsa, sagêdipun kita angungak kanikmatan wau amung sangking lomponganing candhela yasan kita piyambak, inggih punika cipta kita ingkang sukci ingkang sampun kajarwa ing ngajêng, cipta wau ingkang sagêd anjalari kita sagêd asêsambêtan kalihan kakiyatan utawi satunggaling panguwaos ingkang dumunung wontên ing jawi, dados manawi duk gêsang kita wontên ing donya tansah anêngênakên dhatêng kadonyan punika, têgêsipun botên kathah anggèn kita andamêl candhela ingkang dados margining kamulyan luhur anggèning anyoroti kita, ananging sanadyan tiyang ingkang taksih asor sangêt watakipun ewasamantên sampun têmtu nate kadunungan cipta utawi raos sukci sarta bêkti ingkang dados sarana pambikaking candhela, mila tumrapipun tiyang wontên ing alam dhewacan botên sagêd nambut pakaryan ingkang winical pêrlu, awit piyambakipun ing dalêm alam ngriku sajak sarwa kidhung sarta [sar...]

--- 1 : 85 ---

[...ta] sarwa tuna dungkap, punapadene gêsanging pangraos tuwin sawanganipun botên sagêd bablas.

Ing dalêm alam ngriku piyambakipun punika dumunung wontên ing antawising titah ingkang sampun sukci sarta kawasa kadidene para dewa, sadaya wau sampun tipis sangêt pangraosipun tumrap krêntêg sarta gagasaning tiyang (gevoelig) sarta dhangan sangêt amangsuli punapa ingkang dados gagasan-gagasaning tiyang, sapintên anggèn kita sagêd angundhuh kanikmatan ing dalêm alam ngriku punika amung gumantung ing alam kita (kasukcian kita duk wontên ing donya) awit cipta sarta gagasan amung sagêd makarti urut ancêr-ancêr utawi garis ingkang sampun tinamtu sarta botên sagêd sakala andamêl garis enggal, ananging cipta ingkang luhur sagêd amakarti sarta ebah dhatêng ing pundi-pundi wontên ingkang tumuju dhatêng tiyang wontên ingkang botên, ingkang kaewokakên têlênging cipta ingkang botên tumuju dhatêng tiyang punika cipta dhatêng kagunan, dhatêng gêndhing sarta darsana (filosofie) mila tiyang ingkang manggèning manahipun tumuju dhatêng salah satunggil sangking tigang prakawis wau wontênipun ing alam dhewacan antuk kanikmatan ingkang tanpa sisihan sarta badhe antuk kawruh ingkang tanpa watês, sapintên kathahipun pangangsu kita kawruh sarta [sar...]

--- 1 : 86 ---

[...ta] sapintên agênging kanikmatan ingkang badhe kita tampi punika amung gumantung wontên ing kakiyatan kita.

Sawênèhing tiyang luhuring ciptanipun tumuju dhatêng wêlas asih sarta bakti, manawi satunggaling tiyang asih sawêg dhatêng mitranipun utawi bakti dhatêng Pangeran (persoonlijke Godheid) ing ngriku mitra tuwin Pangeran lajêng gumana ing dalêm ciptanipun sarta kawawa anarik utawi anjujugakên dhatêng ing kasuwargan jêr jasat wau lakar sangking ing ngriku pinangkanipun, cobi kula badhe andamêl upami bab kawontênaning sih wau, ingkang ngantos amujudakên gambaripun ingkang dipun sihi punika satunggaling kakiyatan ingkang rosa, saking rosanipun ngantos sagêd dumugi sarta andayani mitranipun ingkang dumunung ing alam dhewacan, ing măngka mênggah sajatosipun mitra tuwin ingkang dipun sihi punika manungsanipun sajati, sanès badanipun wadhag ingkang anjalari manungsa sajati kirang bablasipun, manawi manungsa sajati nampèni gêtêring mitranipun ingkang asih wau sakala lajêng têtimbangan akanthi suka pirênaning manah sarta lajêng manjing ing dalêm wêwangunan ingkang cinipta dening mitranipun, asarana lampah ingkang makatên para ingkang tilar donya sagêd pêpanggihan kalihan mitra karuhipun sarta anggèning atêtunggilan [atê...]

--- 1 : 87 ---

[...tunggilan] tuwin sih-sinihan langkung pakangsal tinimbang duk sami asêsrawungan wontên ing donya, amila tumraping mêmitran punika sanadyan taksih gêsang utawi sampun tilar donya botên wontên bedanipun awit tumanduking osik utawi raosing manah punika botên dhatêng peranganing mitranipun ingkang winarungku ing badan jasmani, ananging tumanduk dhatêng manungsanipun sajati ingkang dumunung ing alam dhewacan sarta ingkang mêsthi lajêng amangsuli osik sarta raosing manah wau, sanadyan tiyang ingkang darbe mitra satus ewasamantên sami sanalika sagêd animbangi asihing mitra satus wau kanthi sampurna, awit sanadyan pintên kathahing mitranipun ingkang dumunung ing alam ingkang asor ewadene botên badhe sagêd andamêl sudaning kalangkunganing manungsa sajati ingkang tanpa timbang, sabab ingkang makatên wau sadaya para ingkang sugêng ing kaswargan sami gêsang sêsarêngan kalihan mitranipun sarta sadaya wau sami rumaos bêgja tuwin sênêng awit wujuding mitranipun wau piyambakipun piyambak ingkang anggăntha sarta ing mangke kalampahan gêsang asêsarêngan, wontên ing donya ingkang sarwa kirang sampurna punika amargi kaling-kalingan ing kawadhagan kita botên sagêd bablas pamawas kita dhatêng sajatining mêmitran, ananging manawi kita sampun sagêd anggayuh kaswargan [kaswarga...]

--- 1 : 88 ---

[...n] ing ngriku kita badhe antuk pasaksèn bilih sajatosipun anggèn kita mêmitran wontên ing alam kaswargan langkung sampurna sarta langkung supêkêt tinimbang duk wontên ing donya, makatên ugi tumrap ing bakti, tiyang ingkang dumunung ing dhewacan kaot kalih tataran langkung parêk kalayan ingkang binêktènan tinimbang kala gêsang ing kadhewacan, sabab ingkang makatên wau mila pamanggihipun saya luhur sarta sampurna.

Ing alam dhewacan ugi pinerang dados pitung sap kadidene alam astral, perangan satunggal, kalih sarta tiga punika padununganing manungsa sajati angangge badan jalaran dados badanipun mental, dumados sangking jasating sap kasakawan gangsal nêm tuwin pitu, inggih sakawan perangan wau ingkang winastan suwarga.

Kawontênaning manungsa ing alam ngriku botên pindhah-pindhah sangking sap satunggal dhatêng satunggalipun kadidene kawontênaning alam astral awit ing alam ngriku botên wontên kawontênan ingkang mèmpêr sacaraning nungsun jasat kadi wontên ing alam astral, ananging piyambakipun tinarik dening daya panggèndènging sap ingkang kawontênanipun salaras kalihan darajating kamajênganipun tiyang wau, inggih ing sap ngriku dununging kasuwarganipun, sarèhning kawontênan kita punika sayêktosipun [sayê...]

--- 1 : 89 ---

[...ktosipun] kita piyambak ingkang andamêl, amila wontênipun ing alam ngriku botên sami sakalangkung beda-beda kawontênanipun.

Kinging kita wastani nalika ing perangan ingkang andhap piyambak punika dados tatêngêring sih ingkang botên kawoworan pamrih tumrap kulawarga, amargi saupami taksih kawoworan watak amikangsalakên awakipun piyambak sampun tamtu botên kinging adêdunung ing ngriku, watak ingkang makatên wau tamtu sampun sirna wontên ing alam astral, mênggah lapis ingkang kaping nênêm kinging tinêmbungakên minăngka tăndhaning bakti dhatêng Pangeran, dene lapis ingkang kagangsal minăngka panggenaning bakti ingkang winujudakên asarana kêdah anêdahakên pandamêl ingkang prayogi, dados perangan kagangsal, nênêm sarta pitu panggenaning bakti dhatêng tiyang dhatêng kulawarga (mitra sarta dhatêng Allah ingkang maujud) dene raos bakti dhatêng sagunging kamanungsan punika wontên ing perangan kasakawan, mênggah wujuding raos bakti dhatêng sagunging kamanungsan punika warni-warni nanging kinging riningkês dados sakawan golongan inggih punika angudi kawruh kasampurnan ingkang sêpên sangking pamrih, bab sadarsana ingkang inggil utawi sagunging kawruh-kawruh bab ngarang utawi angudi kagunan ingkang linuhung

--- 1 : 90 ---

kados ta bab gambar, gêndhing sapiturutipun ingkang sêpên pamrih tuwin anindaki pakaryan ingkang awit saking anglampahi ayahaning Gusti (ingkang kawit sangking prentahing kawajiban).

Kawuningana sanadyan gêsang ing dalêm suwarga ugi wontên wêkasanipun, manawi sampun dumugi titi mangsanipun badan mental ugi lajêng kasèlèhakên kadi badan sanès-sanèsipun, salajêngipun manungsa jati sampun angrasuk badan wau sampun tanpa aling-aling sarta sampun tanpa candhela awit sampun dumunung ing papanipun piyambak, ananging ingkang kathah wontênipun ing alam ingkang luhur wau sami botên sagêd tangi pangraosipun labêt sangking dèrèng diwasa, kawontênaning wontên ing alam ngriku kadi kawontênanipun tiyang supêna, kabêkta sangking dèrèng diwasa mila sakêdhik sangêt sasêrêpanipun, sanadyan amung sakadhik[26] sumêrapipun kawontênaning alam ngriku ananging punika kawontênan ingkang tulèn.

Ing têmbe manawi piyambakipun gêsang wontên ing kaswargan malih aling-alingipun badhe saya tipis sarta kawontênanipun badhe saya prayogi tinimbang sapunika.

Manawi diwasa gêsangipun wontên ing alam ngriku langkung dangu manawi [ma...]

--- 1 : 91 ---

[...nawi] katandhing kalihan danguning anggèning gêsang wontên ing alam sanès-sanèsipun ingkang langkung andhap, manawi manungsa tambah diwasa (langkung sukci) botên angêmungakên kasinungan panguwaos gampil anampèni ananging ugi sagêd anyukani, mênggah sajatosipun manawi sampun makatên kawontênanipun punika sampun anyêlaki unggul yudabratanipun, awit sampun angèstokakên piwulangipun Nabi Isa ingkang sakalangkung mulya, inggih punika anyatakakên kanikmatan ingkang luhur wujudipun kanikmatan angorbanakên dhiri prêlu kangge pigunaning akathah, anglilakakên jiwanipun kangge pigunanipun sasamining gêsang, anyungkêmi kodrating Pangeran kangge kaprêluwaning manungsa ingkang sami kasurang kasangsaya kombak-kambul manrang aluning alam donya, mênggah sajatosipun punika saperangan sangking panggêsangan ingkang dados sêsanggêman kita, inggih punika saperangan sangking unton-untoning ăndha kancana ingkang pucukipun tumamèng ing kasidan jati sarta ingkang kasatmata ing netra kita, sanadyan kita taksih dumunung ing sukunipun, ingkang makatên wau mila bab punika prêlu kula gêlarakên tumrap para ingkang dèrèng mirsa babagan punika, akanthi pangajêng-ajêng mugi-mugi sami angèsthia dhatêng kamulyan sajati ingkang sagêd anyoroti panggêsangan [pang...]

--- 1 : 92 ---

[...gêsangan] padintênan ingkang sêpi sarta samun punika, inggih makatên punika saperangan sangking kanugrahan tuwin kabêgjan angsal-angsalipun teyosopi, inggih punika satunggaling katêmtuan bilih kita sadaya ing têmbe mêsthi sagêd anggayuh darajating kamulyan ingkang linuhung, dene sarananipun botên sanês amung kita kêdah angudi sagunging pirantos ingkang sagêd andumugèkakên dhatêng kajatèn.

Dumadosing Cakrawala (Zonnestelsel)

Mênggah purwaning dumadinipun cakrawala sarta kadospundi mula bukanipun, kita botên sagêd wuninga, limrahipun tinêmbungakên ora kêna kinaya ngapa (kayu kayaphu) wujudipun sakathahing kitab-kitab sarta sêrat-sêrat babat botên wontên ingkang mêdharakên mula bukanipun kajawi amung anyariosakên kawontênan kêkalih ingkang akosok wangsul inggih punika: suksma kalihan Stof bakal (anasir) utawi gêsang kalihan wujud (warna, rupa) utawi (dat sipat) ingkang makatên wau mila têgês sarta kawontênaning sêtop pêrlu kêdah kaandharakên, awit ingkang winastan kodrat (kuwasa) tuwin sêtop punika sajatosipun tajalining Gusti[2] ingkang beda-beda kawontênanipun, sarta beda-beda kawontênanipun ing dalêm satunggal-tunggaling tataraning kamajêngan, dene sajatosing sêtop utawi asalipun sadaya ingkang gumêlar punika botên kasatmata ananging wontên[3] kawontênan ingkang makatên wau cocog kados kateranganipun [kateranga...]

--- 2 : 2 ---

[...nipun] sarjana ing tanah Prasman makatên: sêtop punika sajatosipun botên wontên, ingkang wontên amung pintên-pintên bolongan ing dalêm akasa (ether) pangandikanipun sarjana wau laras kalihan pamanggihipun Propesor Tuwan Osborne Reijnolds sarta para sidik, sêrat-sêrat sucinipun tiyang tanah wetanan ugi anêrangakên bilih sêtop punika maya (cidra utawi ewah gingsir).

Miturut pamanggihipun para sidik, ingkang winastan kamulaning sêtop punika (miturut kawruh pamisah gaib dipun namèkakên Koilon) manawi kita tingali sarana mripat, ingkang galodhak kêbak isi kamulaning sêtop punika, katingal suwung, ananging sajatosipun botên makatên, awit punika langkung kêkêt (dichtheid) tinimbang jasat sanès-sanèsipun ingkang sampun katitipariksa dene para ahli kawruh pamisah, miturut pamanggihipun Tuwan Propesor Reijnolds kêkêtipun punika tikêl sadasa èwu tinimbang toya sarta kakiyatanipun ing dalêm satunggal sèntimètêr pêsagi kirang langkung pitung atus sèkêt èwu ton.

Amung para sidik ingkang sagêd priksa kawontênaning êlasing sêtop, sanadyan kita dèrèng sumêrêp wujuding êlasing sêtop, ananging wajib kita pitados bilih ing pundi-pundi punika sampun kaèbêkan dening êlas wau, punapadene kita kêdah pitados bilih kalamolah sampun karsa angebahakên kajênjêman, asarana kodratolah [ko...]

--- 2 : 3 ---

[...dratolah] utawi kuwasaning Allah ingkang tumètès ing dalêm êlas, sanadyan amung saperangan ananging angèbêki cakrawala (kun payakun).

Tumètèsing daya wau kenging kaupamèkakên napas kang agung, sarêng napas kang agung andayani, ing ngriku lajêng anjalari dumadosipun palêmbungan alit ingkang tanpa petangan kathahipun inggih palêmbungan (luchtbellen) wau ingkang winastan Oeratomen. Dene bêbakalan (stof) punika kalêmpakanipun utawi campuraning oeratomen kawuningana para sadhèrèk, atum ingkang kacariyosakên punika sanès atum ingkang kocap ing dalêm kawruh pamisah, sarta sanès atumipun alam jasmani (para amanu) ananging atum ingkang sakalangkung alus utawi luhur tataranipun, dene atum ingkang sampun limrah tumrap ing akathah punika dumados saking cêcampuranipun sakathahing palêmbungan (luchtbellen) bab punika ing wingking badhe katêrangakên.

Kacariyos manawi Logos (kalammolah) wiwit badhe anitahakên cakrawala, panjênênganipun lajêng anata bêbakalan (Stof) ingkang sampun cumawis jangkêp kados ingkang sampun kajarwa ing ngajêng, dene sêtop utawi palêmbungan (luchtbellen) ingkang tanpa petangan kathahipun wau, baboning anasir (Stof) warni-warni ingkang kenging kita tingali.

Sakawit panjênênganipun angwontênakên watêsing pakaryanipun, [pakaryanipu...]

--- 2 : 4 ---

[...n,] inggih punika amangun satunggaling bêbundêran sakalangkung wiyar ingkang têbaning kubêngipun langkung wiyar tinimbang margi lampahing planit-planitipun ing têmbe, ing salêbêting bêbundêran wau lajêng kawontênakên jinăntra ingkang sakalangkung sêsêripun, awit saking dayaning jinăntra têmahan kawawa angalêmpakakên sakathahing palêmbungan ngêmpal wontên ing têngah lêrês, inggih punika wujudipun jasat (Stof) ingkang badhe pados cakrawala utawi sinêbut nevelvlek (nèpêlplèk) ing wanci dalu sagêd katingal wontên ing langit angragêmêng mawa cahya, nanging sanès pakêmpalaning lintang.

Salajêngipun ing salêbêting bêbundêran ingkang mindêng sêsêr ubêngipun wau tansah tinetesan kodratipun (kuwasanipun) têmahan palêmbungan-palêmbungan sami campur satunggal lan satunggalipun, wêkasan lajêng dados alam pitu ingkang beda alus sarta wadhagipun, mênggah alam pitu wau sami rêsêp-rinêsêpan, limput-linimputan, sami wiyaripun sarta anunggil ancêr (têngahipun sami).

Awit saking wajahing Gusti ingkang ăngka tiga (apngalollah) panjênênganipun anètèsakên kuwasanipun ingkang wiwitan ing dalêm bêbundêran ingkang sakalangkung agêng wau, lajêng angwontênakên pintên-pintên ulêkan utawi jinăntra alit-alit ingkang sagêd angêmpalakên palêmbungan sêkawan dasa sanga iji, sarta sami apêpanthan mawa sipat utawi wujud ingkang têtêp, palêmbungan-palêmbungan [palêmbungan-palê...]

--- 2 : 5 ---

[...mbungan] ingkang sami apêpanthan wau dados atuming alam ingkang ăngka kalih ingkang sami rêsêp-rinêsêpan, botên sadaya palêmbungan pinedahakên kangge atuming alam, ăngka kalih, ananging taksih wontên tirahanipun ingkang cêkap kangge atuming alam ingkang ăngka satunggal utawi ingkang luhur piyambak.

Manawi sampun dumugi titimasa ingkang sampun tinamtu, panjênênganipun anètèsakên malih kuwasanipun ingkang kaping kalih dhatêng palêmbungan-palêmbungan kawan dasa sanga, ananging kapêndhêt saperangan minăngka dados atuming alam ăngka kalih ingkang langgêng, tetesan ăngka kalih ingkang tinètèsakên ing dalêm saperangan agêng saking palêmbungan sakawan dasa sanga wau, ing ngriku palêmbungan-palêmbungan ingkang linimputan lajêng tinarik dhatêng pribadinipun, salajêngipun dèn napasakên mêdal satêmah angwontênakên ulêkan pintên-pintên cacahipun, ingkang sami kawawa angêmpalakên palêmbungan kalih èwu sakawan atus satunggal (49 x 49) inggih punika ingkang dados atuming alam ăngka tiga, sarêng sampun sawatawis laminipun lajêng kodrat ingkang katiga katètèsakên, lampahipun botên beda kados ingkang sampun, lajêng anglimput saperangan agêng saking sungsunaning atum, 2401 lajêng tinarik dhatêng pribadinipun, wêkasan dèn napasakên mêdal lajêng dados atuming alam ăngka sakawan sami isi 493 palêmbungan, makatên salajêngipun ngantos tumètèsing kodrat ingkang ăngka nênêm, ing ngriku [ngri...]

--- 2 : 6 ---

[...ku] dumadosipun atuming alam kapitu utawi alam ingkang andhap piyambak, atuming alam wau dumados utawi isi 49 pangkat 6 palêmbungan[4] dene ingkang dados ur aruming alam jasmani inggih atuming alam kapitu ingkang kasêbat ing nginggil, sanadyan punika atuming alam ingkang wadhag piyambak, ewadene sanès atum ingkang winiraos ing dalêm kawruh pamisah limrah.

Ing mangke bêbundêran agêng ingkang dinamêl saking stof jasat pitu sampun dumados, mênggah sajatosipun jasat wau kawontênanipun amung satunggal, botên pitu, awit aslinipun sami saking [sa...]

--- 2 : 7 ---

[...king] palêmbungan ingkang kawontênanipun sawêrni, mila katêmbungakên pitu punika amung sabab saking kandêl tipisipun beda, jasat pitu ingkang botên kandêl-tipisipun wau campur dados satunggal ngantos botên kenging pinisahakên, upami kita mêndhêt saperangan alit, ewasamantên sampun tamtu isi pitung golongan (pitung warni) sanadyan watakipun atum ingkang wadhag utawi awrat piyambak punika tumuju nêngah dhatêng pusêr (indhên).

Watakipun tumètès kodrat ingkang kapitu ingkang tinètèsakên dening wajahing Gusti ingkang ăngka tiga (apngalollah) punika botên kados tètèsing kodrat sanèsipun, amargi atuming jasmani botên mawi katarik wangsul dhatêng mulabukaning palêmbungan lajêng kanapasakên mêdal, ananging samangke lajêng kinêmpalakên sarta dhinapuk wêkasan lajêng dados potro èlêmèntên warni-warni (kamulaning anasir) dene èlêmèntên (anasir) ingkang kocap ing kawruh pamisah (ingkang limrah kawulangakên wontên ing pamulangan) punika dhêdhapukan utawi tumpukanipun potro èlêmèn, mênggah dadosipun anasir-anasir wau botên enggal, ananging ing dalêm pintên-pintên windu, sarta miturut anggêr ingkang sampun tinamtu, cariyos kula punika condhong kalihan pamanggihipun Tuwan Sir Piliyan Krugês ingkang kocap ing dalêm sêrat The genitis of elemente (sudadosipun[5] sagunging anasir) kacariyos dumadosipun sagunging anasir punika ing dalêm pintên-pintên [pintê...]

--- 2 : 8 ---

[...n-pintên] windu alandhêsan pranatan ingkang sampun tinamtu, awit saking dayaning kakiyatan utawi kodrat warni-warni ingkang makarti ing dalêm potro èlêmèn, kapara dumugining titimasa punika dèrèng amungkasi pamanguning anasir ingkang anèm piyambak, sarta awrat, dene ingkang kinging winastan pungkasan sarta awrat piyambak punika uraniyêm, ewasamantên ing têmbe badhe wontên dhêdhapukan anasir malih.

Lami-lami jasat, ingkang wontên ing dalêm bêbundêran dados saya kêkêt (dicht) sabab ingkang makatên wau lajêng dados nèpêlplèk (wujud angrêgêmêng mawa cahya) agêng kumukus jalaran saking sangêt bêntèripun, nèpêlplèk wau tansah mubêng sakalangkung sêsêr, dangu-dangu lajêng asrêp wêkasan lajêng dados cèpèr sarta bundêr, manawi sampun sawatawis dangunipun lajêng santun rupi awujud kadi gêlang pintên-pintên sami mubêng sêsêr angubêngi bêbundêran ingkang dumunung ing têngah lêrês, èsthanipun nyamlêng kadi lintang tumpak (Saturnus) ingkang katingal wontên ing langit kinubêng dening satunggaling gêlang, amung kaot agêng kalihan alit, manawi sampun dumugi titimasa planit kawujudakên, amargi asêsambêtan kalihan lampahing kamajêngan, ing ngriku kalamollah anitahakên ulêkan pintên-pintên ing dalêm sêtop (jasat) ingkang kêkêt salêbêting gêlangan, têmahan saperangan agêng saking sêtoping salêbêting gêlangan wau lajêng ngêmpal dhatêng ulêkan, sabab perangan-perangan wau sami angêmpal [a...]

--- 2 : 9 ---

[...ngêmpal] êsuk-êsukan wêkasan anuwuhakên bêntèr, amargi saking tumuwuhing bêntèr planit ingkang sampun winangun wau taksih awujud gas ingkang sakalangkung bêntèr, dangu-dangu lajêng dados asrêp têmahan dados papan padununganing titah botên beda kados jagad ingkang kita dudungi[6] punika, inggih makatên punika kalamollah anggènipun amangun sagunging planit.

Dumugi titimasa punika mèh sadaya jasating satunggal-tunggaling alam ingkang sami rêsêp-rinêsêpan sami ngalêmpak wontên ing planit-planit ingkang sawêk dumados, dados sadaya planit punika dumados saking sêtop ingkang warni-warni wau, amila bumi ingkang kita ênggèni punika botên dumados amung saking jasat wadhag ingkang saking atum ingkang asor piyambak kemawon, ananging ugi kacampuran jasating alam kanênêm gangsal kasakawan sarta sanès-sanèsipun, ingkang makatên punika para sidik sampun sami priksa bilih ing antawising satunggal-tunggaling sêtop ingkang beda kandêl-tipisipun punika wontên galodhag ingkang minăngka dados êlêt-êlêt, liripun satunggal-tunggaling sêtop punika mawa êlêt-êlêt, dados botên asêsenggolan, sanadyan jasad ingkang sakalangkung atos ugi botên beda kawontênanipun, wiyaring galodhag ingkang minăngka pados[7] êlêt-êlêt wau langkung wiyar tinimbang kalihan wujuding jasat, amila atuming satunggal-tunggaling alam sagêd ebah lumembak dhatêng ing pundi-pundi tanpa sangsaya, atum [atu...]

--- 2 : 10 ---

[...m] punika botên angêmungakên angèbêki satunggal-tunggaling alam, ananging ugi sagêd lumembak ing sakiwa-têngênipun, mila bumi ingkang kita ênggèni punika sajatosipun botên amung saalam, ananging dumados saking pitung alam ingkang sami rêsêp-rinêsêpan sarta sami têbanipun, amung jasad ingkang alus punika têbanipun sangking têlêng langkung têbih tinimbang têbaning jasad ingkang wadhag, murih cêthir[8] sarta gampiling panampi naminipun satunggal-tunggaling alam ingkang sami limput-linimputan, katêrangakên kados ing ngandhap punika:[9] alam ingkang kapisan punika yêktosipun dèrèng gadhah nami, amargi kakiyataning pangraosipun manungsa dèrèng sagêd dumugi ing ngriku, mila ingkang prayogi winastan alaming Gusti:[10] alam ingkang kaping kalih winastan alam munadhê utawi alam anupawaka,[11] awit ing alam ngriku alaming munadhê,[12] inggih punika palêtiking Gusti, ananging sanadyan sapintên kawaspadanipun para sidik ewasamantên kakiyataning pangraosipun dèrèng sagêd anitipariksa kawontênanipun alam kêkalih wau, alam katiga winastan alam atma utawi nirwana[13] mila winastan makatên, awit manungsa ing jaman sapunika ingkang sampun makripat (geestelijkheid) gêsanging pangraosipun sagêd dumugi ing ngriku sarta amakarti [ama...]

--- 2 : 11 ---

[...karti] ing dalêm alam wau, dene atuming alam nirwana punika isi palêmbungan 2401, alam kaping 4 winastan alam budi[14] (alam ilhami) mila winastan makatên, awit saking ngriku pinangkanipun ilhaming manusa ingkang sukci, alam kagangsal winastan alam pikiran, amargi[15] pikiran utawi nalaring manusa dumados saking sêtopipun alam wau, ingkang kaping nênêm winastan alam astral (alam pêpenginan)[16] awit sadaya raosing manahipun manungsa amahanani gêtêr ing dalêm sêtoping alam wau, sêtopipun alam astral pating galêbyar amawa cahya, bilih katandhing kalihan sêtoping alam jasmani, dene alam kapitu winastan alam jasmani[17] sarta dumados saking sêtop ingkang kasatmata punika.

Mênggah sêtob[18] ingkang dados alam pêpitu ingkang sami rêsêp-rinêsêpan punika amung sawêrni utawi warni satunggal, amung sungsunan tuwin kêkêtipun ingkang beda, mila rikating gêtêripun beda, tundha-tundhaning gêtêr kenging dipun upamèkakên kados wilahaning găngsa, gêtêripun sêtop ing alam jasmani kaupamèkakên laras ingkang andhap piyambak, gêtêripun sêtop astral laras sanginggilipun, sêtop mental langkung inggil malih, makatên salajêngipun.

--- 2 : 12 ---

Satunggal-tunggaling alam punika botên ngêmungakên gadhah gêlênganing sêtop piyambak-piyambak, ananging ugi wontên tataranipun piyambak-piyambak, ing dalêm satunggal-tunggaling alam kawontênanipun pinerang dados mitung tataran, miturut rindhik-rikatipun gêtêring molecule (gêtêring sêtop) thukuling gêtêr ingkang rindhik punika saking molêkil ingkang agêng, têgêsipun molêkil ingkang dumadosipun saking tumpukaning molêkil-molêkiling alam sanginggilipun (dhapukaning molêkil ingkang sampun tinumpuk) ewadene inggih botên mêsthi, nanging ingkang kathah makatên.

Awit saking dayaning bêntèr molêkil dados agêng utawi mêkar, sarta gêtêripun saya rikat, mila lajêng angèbêki galodhag, manawi tambah bêntèr lajêng tambah mêkar têmahan santun kawontênan utawi wujud tataran sanginggilipun, utawi sakawit atos lajêng dados cuwèr, kawontênaning kanasir[19] (jasating) alam jasmani pinerang dados pitung tataran, pinetang saking ngandhap manginggil: (1) jasat atos; (2) jasat cuwèr; (3) jasat ngukus; (6)[20] ètêr; (5) ingkang langkung lêmbat; (6) ondêr atum; (7) atum.

Sadaya wujud ing dalêm alam atum (atomischondergebied) dumados saking sungsunan atum jasmani ingkang sampun winangun, nanging atum wau dèrèng kasungsun dados molêkil, molecule murih cêthanipun, ur atum jasmani kula upamèkakên banon, dados kawujudan ing dalêm alam atum (Atomischondergebied) punika dumados [dumado...]

--- 2 : 13 ---

[...s] saking sungsunan banon ingkang sampun gadhah wangun, dene jasatipun alam ing ngandhapipun dumados saking pintên-pintên banon (pintên-pintên atum) ingkang dhinapuk utawi ginathukakên mawi kakiyataning sêmèn, upaminipun makatên: satunggal-tunggaling dhêdhapukan wau dumados saking banon sakawan gangsal nênêm utawi pitu, dhêdhapukan saking banon sakawan gangsal nênêm utawi pitu wau tumrapipun ing alam ngriku (onder atum) dados banon satunggal dene ingkang dados jasatipun alam ngandhapipun inggih punika kadhapukan saking banon sakawan gangsal ingkang kaanggêp dados satunggal banon wau dhinapuk sarta winangun, dhêdhapukan ingkang kaping kalih wau (dados dhêdhapukan ingkang sampun winangun) dados banonipun alam sangandhapipun, makatên salajêngipun ngantos dumugi dumadosing jasat ingkang andhap piyambak.

Manawi jasat atos dados cuwèr gêtêring molêkil-molêkil ingkang dhinapuk dados êlasing jasat wau dados rikat, wêkasan molêkil-molêkil sami sagêd misah saking dhêdhapukan sarta wangsul dhatêng aslinipun piyambak-piyambak, wêkasan sadaya jasad sagêd winangsulakên dados ur atuming alam jasmani.

Satunggal-tunggaling alam sami dinunungan ing titahing Allah, limrahipun păncadriyaning titah wau amung sami sagêd amakarti ing alamipun piyambak-piyambak, tiyang ingkang gêsang ing alam dunya kados limrahipun tiyang kathah gêtêripun amung sagêd sambêt kalihan [kaliha...]

--- 2 : 14 ---

[...n] isèn-isèning dunya, mila kita amung sagêd andulu, amiyarsa, tuwin angraosakên kawontênan ingkang gumêlar wontên ing dunya punika, mênggah sajatosipun kita punika linimput ing alam astral sarta alam mental ingkang anarambas ing alam wadhag punika, ananging ing dalêm kawontênan kita ingkang limrah kita botên sagêd wuninga mênggah kawontênaning alam-alam wau, awit gêtêring tiyang limrah botên sagêd sambêt kalihan gêtêripun sêtop ing alam-alam wau (pangraosing păncadriyanipun tiyang limrah botên sagêd gêsang ing dalêm alam wau) makatên ugi mripat kita botên sagêd andulu cahyaning ultravialet.[21] Sanadyan punika wontên sarta para ahli kawruh sagêd amujudakên, punapadene para sidik paningalipun sagêd amriksani sarana păncadriyanipun, sajatosipun para titah ing alam astral tuwin ing alam dunya punika nunggil sapanggenan, ewadene sami botên asêsenggolan sarta botên amakèwêti satunggal lan satunggalipun, awit sanadyan tunggil sapanggenan, nanging sanès alamipun, mênggah kawontênaning para titah ing alam sanès botên beda ugi makatên, ing wêkdal kita anyêrat sêrat punika, kita ugi linimput ing sagunging alam-alam ingkang alus, sarta cêlakipun ugi botên beda kalihan bumi kita ingkang kita tingali punika, punapadene titahipun sami amakarti sasênêngipun, botên beda kados anggèn kita makarti wontên ing alam [ala...]

--- 2 : 15 ---

[...m] dunya punika, ananging kita botên sagêd sumêrêp.

Sarèhning dununging kamajêngan kita ing wêkdal sapunika dumunung wontên ing bundêran ingkang kita wastani bumi, mila kita botên badhe angrêmbag alam ingkang langkung inggil kajawi ingkang sêsambêtan kalayan bumi, inggih punika alam astral, dados pikajêngan kula botên têmbung astral ingkang winursita ing babagan ngriki, ananging amung atêgês astraling bumi punika, dados sanès astraling sonêsêtèlsêl sadaya, ananging amung saperangan.

Perangan astraling bumi kita punika ugi awujud bundêran kados bumi punika, sarta dumados saking jasat astral, dumunung nunggil sapanggenan kalihan bumi ingkang kita tingali punika, ananging kabêkta saking ènthèng mila sagêd mili ngantos mêdal sajawining uwaping bumi (mêdal sajawining dhamkringing bumi) mili utawi sumêbaripun wau mèh sami kalihan têbihipun rêmbulan dhatêng bumi, dene têbihipun rêmbulan kalayan bumi punika 240.000 mil, mila manawi rêmbulan manggèn ing perigeum bêbundêraning astraling bumi sagêd gathuk kalihan bêbundêran astraling rêmbulan, ananging manawi rêmbulan manggèn ing "apogeum" botên sagêd, dene bêbundêran ingkang dumados saking jasating alam mental punika langkung agêng tinimbang alam dunya, ananging pusêripun (indhênipun) nunggil.

Kajawi bêbundêran ingkang sampun kajarwa ing nginggil, taksih wontên malih bêbundêran ingkang langkung alus, bêbundêran wau sakalangkung

--- 2 : 16 ---

agêng ngantos sagêd agêgathukan kalihan bêbundêraning sanès planit ingkang nunggil jinis ing dalêm cakrawala punika, sanadyan kita dumunung ing bumi ingkang wadhag punika ewadene kita linimputan ing jasating alam ingkang alus, sarta jasating bêbundêran sanès-sanèsipun, dados saperangan saking sagunging bêbundêran ingkang dumadosipun saking jasad ingkang langkung alus wau lumêbêt ing wêwêngkon kita, sarta sami angubêngi surya, para ingkang angudi kawruh punika sami angèngêtakên bilih bumi punika satunggiling pakêmpalaning bêbundêran (alam) ingkang sami rêsêp-rinêsêpan, dados sampun katampi bilih bumi punika maligi amung bêbundêran jasmani ingkang sayêktosipun alit piyambak manawi katandhing kalihan sanès-sanèsing alam, ananging pusêripun nunggil (nunggil ancêr).

Bab 5

Kadadosan sarta Kamajênganing Suksma utawi Gêsang

Suksma utawi gêsang ingkang anitahakên sagunging alam ingkang sami rêsêp-rinêsêpan kados ingkang sampun kajarwa ing ngajêng punika pinangkanipun saking wajahing Gusti ingkang katiga (apngalollah) inggih wajah punika ingkang winastan khalikhul kayati (dados sagêd gêsang) utawi roh ingkang anglayang ing sanginggiling tirtaning alam awang-awang uwung-uwung, ing dalêm sêrat-sêrat teyosopi sadaya tumuruning gêsang ingkang sampun kajarwa ing ngajêng punika kaanggêp satunggal sarta [sar...]

--- 2 : 17 ---

[...ta] winastan tumuruning gêsang ingkang sakawit (sapisan).

Sasampuning sagunging alam gumêlar isi anasir kados ingkang sampun katêrangakên ing ngajêng, ing ngriku tumurunipun wajahing Gusti ingkang ăngka kalih (sipatollah) wajahing Gusti ingkang ăngka kalih wau kawasa amangun sagunging kawujudan utawi wangunan, sarèhning ing dalêm alam-alam wau sampun kaèbêkan ing anasir warni-warni, mila lajêng angalap anasir-anasir sarta winangun dados martabat pitu§ Urut-urutan utawi pitung pangkat, I. Martabat malaekat luhur (para têtungguling jawata) elementalen, II. Martabat malaekat limrah (para jawata) elementalen, III. Martabat roh, rupa dewata, elementalen, IV. Martabat makdani (pêpêlikan), V. Martabat nabati (têtuwuhan), VI. Martabat kewani (sato kewan), VII. Martabat insani (manungsa)[22] salajêngipun martabat-martabat wau sami jiniwanan (ginêsangan) tumrap panganggêp sarta piandêling kawruh teyosopi, martabat manungsa binedakakên saking kewan. Makatên ugi teyosopi anganggêp tumrap tataraning kamajênganipun rupa dewata (elementalenrijken) ingkang botên kasatmata.

Tumuruning gêsang utawi suksma punika sakawit anggêsangi jasat stof mênggah lampahipun kenging kaperang dados kalih lampahan, sakawit anjiwani jasat stof ingkang alus ngantos dumugi wadhag nanging manawi sampun dumugi titimăngsa lajêng mêdal angindhani papan [papa...]

--- 2 : 18 ---

[...n] ingkang dinunungan sarana alon, sarta mawi pranatan ingkang prayogi (mêdal saking jisim ingkang dados urungipun) wontên ing alam dhewacan inggih alam ingkang kagangsal manawi pinetang saking alam ingkang luhur, têtumpakan utawi urung-urung wau sawêg wiwit kenging tiningalan, sarta inggih wontên ing ngalam ngriku wiwiting dumadosipun bêbundêran ingkang sami apêpisahan, murih cêtha tumrap ingkang sami angudi bab punika prêlu katêrangakên bilih alam dhewacan punika pinerang dados kalih, perangan satunggal, kalih tuwin tiga punika winastan alam dhewacan ingkang luhur, dene perangan sakawan gangsal nênêm sarta pitu punika alam dhewacan ingkang andhap.

Manawi tumuruning suksma utawi gêsang dumugi ing alam dhewacan perangan luhur, ing ngriku lajêng angirup sagunging anasir ètêr kinêmpalakên dados êlasipun bêbakalaning alam wau (Substanties) nuntên winangun kawujudan warni-warni, dènalap sarta rinasuk, inggih wêwangunan wau ingkang winastan martabat malaekat luhur (elementalenrijk).

Awit miturut anggêr-anggêring kamajêngan, sadanguning suksma anggêsangi ing dalêm wêwangunaning alam ngriku punika lampahipun timbal-tumimbal wiwit saking wêwangunan ingkang alus dumugi ingkang wadhag, suksma ingkang adrêng mila dhatêng kawadhagan sakawit pamanggènipun ing alam ngriku amung sawatawis măngsa ananging sarêng sampun sawatawis dangunipun lajêng sagêd dados satunggal kalihan wêwangunan wau, sabab ingkang makatên [maka...]

--- 2 : 19 ---

[...tên] wau botên angêmungakên suksma ajêg dumunung ing dalêm wêwangunan, ananging lajêng nunggil kawontênan (dados satunggal) awit sangking punika suksma lajêng mandhap sarta angalap wêwangunan ingkang dumados saking jasating alam sangandhapipun, mênggah lampah-lampahipun botên beda nalika wontên ing perangan ing sanginggilipun, manawi wêwangunan sampun rinasuk sarta suksma jênak dumunung ing dalêm wêwangunan ingkang dumados saking ing lapisan ăngka kalih, ing ngriku dumadosipun martabat malaekat elementalenrijk pangkat kalih suksma ingkang anjiwani elementalen wau asasana wontên ing alam dhewacan luhur ananging têtumpakan ingkang minăngka dados warana utawi gêlaranipun dumunung wontên ing dhewacan perangan ngandhap.

Kabêkta saking watakipun ingkang adrêng mili mangandhap sasampuning sawatawis laminipun suksma lajêng nunggil kawontênan kalihan wêwangunan wau sarta lajêng jênak manggèn ing alam dhewacan perangan ngandhap, satêmah anyoroti utawi anjiwani wêwangunan ing dalêm alam astral, anjalari dumadosipun elementalen rupa dewata (malaekat) ing alam astral.

Wêwangunan utawi kawujudan ingkang sampun kajarwa ing ngajêng wau botên sami darajatipun, undha-usuk wiwit saking alus dumugi wadhag, sanadyan makatêna ewasamantên langkung alus manawi katandhing kalihan jasat ing alam wadhag ingkang sampun kawuningan ing akathah,

--- 2 : 20 ---

mênggah martabat elementaal tigang pangkat wau beda-beda gumêlar sarta wujuding gêsangipun, botên beda kados kawontênanipun gêsanging têtuwuhan tuwin sato kewan.

Sasampuning suksma sawatawis dangunipun anggèning anjiwani sagunging kawujudan rupa dewata ing alam astral, lajêng nunggil kawontênan kalihan wujud-wujud wau, ing ngriku suksma lajêng anggêsangi martabat makdani ingkang perangan, nuntên anjiwani jasating pêpêlikan ingkang perangan wadhag inggih ingkang kasatmata punika.

Mênggah ingkang winastan martabat makdani (mineralenrijk) punika botên angêmungakên bangsaning pêpêlikan ingkang linimrahakên ing dalêm pamulangan, ananging ugi bangsaning jasat ingkang cuwèr, bangsaning gas, sarta jasat ètêr (ètêr ingkang langkung lêmbat, ondêr atum-atum) tigang prakawis wau tumraping kawruh kilenan dèrèng sagêd anggayuh (kawontênanipun dèrèng kawuningan dening băngsa Eropah) kawuningana sagunging jasat punika sanès barang pêjah ananging ugi wontên gêsangipun, dene gêsang (suksma) ingkang asasana ing dalêm jasat punika tansah majêng, manawi lampahing gêsang sampun notog dumugi têngahing martabat makdani, lampahing mangandhap kèndêl, lajêng sinantunan ing lampah manginggil (napas mêdal sampun notog gêntos napas ingkang malêbêt).

Manawi kamajêngan ing dalêm makdani sampun rampung, suksma lajêng surut dhatêng alam astral, ananging sampun angsal kawruh ingkang pinanggih ing dalêm [da...]

--- 2 : 21 ---

[...lêm] alam jasmani (nalika gêsang ing dalêm pêpêlikan). Saking ing griku gêsang lajêng anjiwani martabat nabati (sagunging têtuwuhan) ing ngriku gêsang sawêg wiwit angatingalakên gêsangipun inggih punika wujuding gêsangipun sagunging têtuwuhan, manawi kamajêngan ing dalêm têtuwuhan sampun rampung, gêsang lajêng oncat saking ing ngriku anggêsangi sagunging martabat kewani (sato kewan) manawi ajênging gêsang sampun dumugi ing kewan, surutipun saya inggil inggih punika dumugi alam dhewacan ingkang perangan ngandhap, mila ing wêkdal punika mandhapipun dhatêng jasmani wiwit saking alam dhewacan ngandhap, anglangkungi jasat astral, jasat astral wau sanès jasat astral ingkang dados urungipun grup sil (urungipun suksmaning sagunging kewan) ananging badan astralipun satunggal-tunggaling kewan (individucel) bab punika badhe katêrangakên.

Aluning nyawa (gêsang) anggèning anjiwani sagung martabat-martabat wau sakalangkung dangunipun ngantos botên kenging kinintên-kintên, ing dalêm satunggal-tunggaling martabat wiwit ingkang asor ngantos dumugi ingkang luhur (gêsang aluning nyawa) tansah mindhak ajêngipun, upaminipun makatên: ing dalêm martabat nabati sakawit gêsang anjiwani sagunging rumput utawi sagunging lumut, wêkasan anggêsangi kêkajêngan ingkang agêng sarta prayogi, bilih malembang dhatêng kewan sakawit anjiwani kewan ingkang sakalangkung lêmbat, wêkasan anjiwani kewan ingkang nyêsêpi sarta anjilma, mênggah lampahing [lampah...]

--- 2 : 22 ---

[...ing] panjalma punika tansah malembang wiwit saking wujud ingkang asor ngantos dumugi wujud ingkang prayogi, sarta wiwit saking urung ingkang asor ngantos dumugi urung ingkang langkung prayogi, dene ingkang majêng utawi diwasa punika botên angêmungakên urungipun, ananging ugi jiwa ingkang asarana[23] ing dalêm urung, mênggah prêlunipun urung-urung diwasa punika supados mungguh kangge pasênêdaning jiwa ingkang sampun diwasa, awit manawi botên makatên lajêng botên laras wadhah kalihan isinipun.

Manawi alun gêsang ingkang anjiwani martabat kewani sampun angancik ing kewan ingkang prayogi piyambak, ing ngriku lajêng pindhah anjiwani martabat insani (manungsa) kadospundi mênggah kawontênanipun ing wingking badhe katêrangakên bilih alun gêsang punika tansah pindhah-pindhah saking satunggaling martabat dhatêng martabat sanès, mila saupami alun gêsang punika amung satunggal sampun tamtu badhe namung wontên wujud martabat satunggal, ananging awit saking kodrat wiradatolah, alun gêsang tanpa kèndêl, mila ing sawanci-wanci ugi wontên alun gêsang ingkang amakarti asêsarêngan, kita punika ugi salah satunggiling alun gêsang, ananging ing wêkdal punika ugi wontên alun gêsang ingkang anjiwani martabat kewani, inggih punika alun gêsang ingkang dumunung ing sawingkinging gêsang kita, dados têtelanipun martabat nabati (têtuwuhan) punika alun gêsang ăngka tiga sarta martabat [martaba...]

--- 2 : 23 ---

[...t] makdani (pêlikan) alun gêsang ăngka sakawan, para sidik sagêd asung katrangan bab kawontênanipun martabat rupa dewata elementalen tigang pangkat ingkang jiniwanan dening alun gêsang ăngka gangsal nênêm tuwin pitu, alun gêsang ingkang sarênti wêdalipun wau pinangkanipun saking wajahing Gusti ingkang ăngka kalih (sipat utawi wahdat) sarèhning makatên kawontênanipun dados têtela bilih wontên lampahing kamajênganing gêsang, sumaruna ing dalêm jasat saya dangu saya bêblês utawi amadhag, supados sagêd anampèni gêtêr ingkang alêlantaran saking jasatipun satunggal-tunggaling alam, gêtêr ingkang pinangkanipun saking ing jawi wau dangu-dangu kawawa anukulakên gêtêr ing lêbêt ingkang salaras kawontênanipun, awit sangking punika wau gêsang (nyawa) lajêng sagêd anampèni gêtêr ing jawi, wasana damêl gêtêr ingkang lajêng anjalari kasinungan panguwasa ginaib.

Nitik nalar-nalaripun kita pitados bilih nalika suksma tinètèsakên saking Gusti sarta taksih dumunung ing alam ingkang taksih ginaib tumrap kita punika satunggal (êsa) ananging bilih suksma wau sampun mandhap ing alam budi, inggih alam ingkang sampun kenging ginayuh dening pangraosing manungsa ingkang sampun sidik paningalipun, sarta suksma anggêsangi kawujudan ingkang dumados saking jasating alam dhewacan luhur, lajêng

--- 2 : 24 ---

pinerang-perang dados jiwa ingkang sakalangkung kathah[24] makatên cêthanipun: nalika suksma sinorotakên ingkang kapisan saking Gusti punika kenging binasakakên taksih murni utawi kawontênanipun taksih sarupi (homogeen) tinêmbungakên jiwa kang agung, ananging manawi sampun anjiwani manungsa, suksma wau lajêng pinerang-perang dados pintên-pintên miliyun jiwaning manungsa (sabên manungsa satunggal jiwa satunggal) dados ing antawising suksma kang agung tinètèsakên saking Gusti ngantos dumugi pungkasanipun, kawontênanipun suksma ing dalêm satunggal-tunggaling tataran pinerang-perang, ananging mêksa dèrèng rampung pamerangipun (taksih kêdah pinerang malih).

Kawuningana para sadhèrèk, bilih sabên tiyang satunggal punika jiwa satunggal, ananging tumraping têtuwuhan sarta kewan botên makatên, jiwaning manungsa sagêd anyatakakên kawontênanipun asarana badan satunggal, ananging bilih jiwaning kewan asarana badan-badaning kewan botên sakêdhik cacahipun, makatên ugi mênggah kawontênaning têtuwuhan, satunggaling sima punika sayêktosipun [sayê...]

--- 2 : 25 ---

[...ktosipun] dede wujud ingkang pisah kalihan bangsanipun, ananging manawi manungsa sampun wujud amiyambak, manawi manungsa tilar donya inggih punika anyèlèhakên badanipun jasmani, jiwanipun têtêp wujud miyambak kados nalika dèrèng tilar donya, dados botên agêgandhengan kalihan wujud sanès, ananging manawi satunggaling sima tilar donya, peranganing jiwanipun wangsul dhatêng asalipun, inggih punika grup sil (suksma kewan) amargi grup sil wau ingkang anjiwani sagunging badaning sima, dados saupaminipun wontên sima satus punika jiwanipun agêgandhengan dados satunggal, nalika taksih gêsang katingalipun sami pisah amiyambak-miyambak kados manungsa, ananging sajatosipun satunggal-tunggaling sima amung kadunungan sapra-atusing jiwa, mila manawi satunggaling sima jiwanipun kêdah surut dhatêng ing asalipun (grup sil) sarta lajêng dados satunggal botên kenging pinisah, cêthanipun makatên: suksmaning kewan (grup sil) upaminipun toya sajêmbangan, badaning sima satus wau upaminipun cangkir ingkang dumunung ing salêbêting jêmbangan, manawi salah satunggaling cangkir kawêdalakên sangking jêmbangan sampun tamtu kêbak isi toya, inggih makatên punika pêthaning pamisah, ananging sayêktosipun dèrèng pisah kalihan ingkang sangangdasa sanga, toya ing dalêm cangkir ingkang kawêdalakên wau ing wêkdal punika kapisah sakêdhap kalihan toya salêbêting jêmbangan, sarta kalihan cangkir sanèsipun lajêng kasinungan wujud sarta watak kadidene

--- 2 : 26 ---

wadhahipun (cangkir) saupami toya ing dalêm cangkir wau kita tètèsi punapa-punapa ingkang sagêd anjalari ewahing warni, sampun tamtu toya wau lajêng ewah warni sarta gandanipun, kawontênanipun ingkang makatên wau kenging minăngka ibaratipun kamajênganing jiwa nalikanipun misah dumunung ing dalêm sima, manawi toya ingkang sampun santun warni sarta gandanipun kasuntak ing dalêm jêmbangan, punika minăngka upaminipun sima pêjah, toya ingkang sampun santun warni sarta gandanipun wau lajêng campur dados satunggal kalihan toya ingkang wontên ing jêmbangan, sabab ingkang makatên wau warni sarta gandanipun dados suda tinimbang suwaunipun.

Ing mangke jiwa ingkang dumunung ing dalêm sima antuk kamajêngan, ananging lajêng binage dhatêng grup sil (sangangdasa sanga perangan utawi toya sak jêmbangan) sanadyan botên sapintêna dayanipun ewadene toya ing dalêm jêmbangan ing mangke sampun ewah kawontênanipun, amila samangke toya ing dalêm cangkir sampun beda kawontênanipun, awit sampun kacampuran (sampun radi diwasa jalaran saking pamanggih) dados wiwit kala samantên toya ing dalêm cangkir beda warni sarta gandanipun tinimbang duk purwanipun, sabên sima pêjah kenging kaupamèkakên toya ing dalêm cangkir ingkang sampun ewah kawontênanipun kawangsulakên malih dhatêng ing jêmbangan, têmahan saya anjalari ewahing gănda tuwin warni, awit sangking punika kasagêdan sarta pamanggihipun satunggaling sima nalika [na...]

--- 2 : 27 ---

[...lika] gêsangipun, sarêng sampun pêjah lajêng pinerang dados kasagêdanipun sagunging sima ingkang badhe lair, sampun tamtu kemawon amung sami kaêduman nyakêdhik, dados kasagêdanipun botên sami kalihan sima ingkang sampun pêjah wau, mila kewan sami gadhah warisan watak (instinct) saking lêluhuripun, wujudipun tigan bèbèk ingkang katêtêsakên babon, ewadene sampun sagêd angêlangi, kuthuk ingkang nêmbe nêtês sampun asingidan manawi wontên wolung, punapadene pêksi ingkang tinêtêsakên mawi masin, sanadyan salaminipun dèrèng nate sinau andamêl susuh, ewadene manawi andamêl susuh nyamlêng kadi lêluhuripun.

Ing ngajêng sampun kajarwa bilih kewan punika jiwanipun agêgandhengan kalihan bangsanipun, ananging manawi badaning kewan saya diwasa (prayogi) saya suda gandhenganipun, tumrap grup sil satunggal, kosok wangsulipun bangsaning mrutu utawi kewan ingkang alit-alit sarta tanpa daya punika ngantos miliyunan gandhenganipun, mila kaotipun ing antawising satunggal-tunggaling wujud amisah (individuen) saya kathah.

Grup sil punika dangu-dangu lajêng dados kalih perangan, murih sagêd cêtha prayogi kangge upami toya ing dalêm gênthong, manawi toya ing dalêm gênthong wau wongsal-wangsul kacidhuk mawi cangkir sarta lajêng kawutahakên malih, sampun tamtu kemawon toya ing dalêm gênthong saya dangu saya ewah warninipun, manawi sampun dumugi titimăngsa [titi...]

--- 2 : 28 ---

[...măngsa] toya ing dalêm gênthong dados kalih perangan, ing ngriku wontên kodratullah ingkang kita botên sagêd anêrangakên, ing têngah-têngahing toya gênthong, lajêng angaringêd dados kulit alus ngadêg jêjêg, ing mangke toya ing dalêm gênthong dados kalih perangan, wiwit samantên toya ingkang aslinipun saking perangan kiwa wangsulipun dhatêng gênthong ingkang kiwa, dene ingkang saking têngên wangsulipun inggih dhatêng gênthong ingkang sisih têngên, kulit ingkang ngadêg ing satêngah-têngahing toya saya dangu saya kandêl, sarèhning wangsuling toya wau dhatêng aslinipun, mila ing mangke warni sarta gandaning gênthong kiwa kalihan têngên botên sami, wêkasan lajêng dados toya kalih gênthong, liripun manawi ajênging grup sil sampun sagêd andungkap ing kawontênan ingkang makatên, ing ngriku grup sil lajêng pêcah dados kalih, botên beda kados kawontênanipun sèl, dangu-dangu lajêng dados kalih perangan, mila manawi grup sil tambah rêsêpanipun lajêng dados saya alit ananging cacahipun saya kathah, makatên salajêngipun ngantos andungkap dados jiwaning manungsa, manawi sampun dumugi ing ngriku jiwa sampun amiyambak (individueele ziel) satilaring donya botên wangsul dhatêng grup sil (jiwa pakêmpalan).

Lampahipun satunggal-tunggaling alun gêsang punika tansah malembang-malembang anggêsangi sagunging martabat, ananging ing dalêm satunggal-tunggaling martabat botên pêrlu malembang-malembang saking wiwitan dumugi

--- 2 : 29 ---

wêkasan, makatên cêthanipun, saupami satunggaling grup sil nalika wontên ing dalêm martabat nabati (têtuwuhan) anjiwani kêkajêngan ingkang prayogi, punika manawi malembang dhatêng martabat kewani, botên pêrlu wiwit dados jiwaning kewan ingkang asor kados ta bangsaning ulêr sasaminipun, ananging lajêng anjujug dados jiwaning kewan anêsêpi ingkang darajatipun andhap piyambak, dene kewan ingkang asor (ulêr sasaminipun) badhe jiniwanan dening groupziel ingkang nalika wontênipun martabat nabati anjiwani têtanêman ingkang darajatipun langkung andhap, makatên ugi malembangipun grup sil saking kewan dhatêng manungsa, grup sil ingkang nalika wontên martabat kewani anggêsangi bangsaning kewan ingkang luhur darajatipun, manawi malembang dhatêng manungsa botên lajêng anjiwani bangsaning manungsa ingkang taksih asor darajating kamanungsanipun, ananging lajêng anjujug dhatêng jinising manungsa luhur dene jiwaning manungsa ingkang asor punika aslinipun saking grup sil ingkang nalika wontên ing martabat kewani anjiwani kewan asor.

Ing dalêm satunggal-tunggaling tataran grup sil pinerang dados pitung jinis agêng (Tijpe) sabên satunggal-tunggaling perangan antuk alun gêsang piyambak-piyambak ingkang tinata sarta linanturakên dening satunggaling malaikat, dene satunggal-tunggaling jinis wau kita sagêd angsal pasaksèn ing dalêm satunggal-tunggaling martabat, awit satunggal-tunggaling martabat miturut kawruh ingkang gumêlar ing pamulangan [pamulanga...]

--- 2 : 30 ---

[...n] pinerang dados pitu, kados ta: kewan punika pinerang dados pitung jinis agêng, makatên salajêngipun, awit, dhapur utawi wănda ing dalêm satunggal-tunggaling jinis punika tinata agêgandhengan urut kacang, mila kewan, têtuwuhan, pêpêlikan sarta sagunging wujud rupa dewata pinerang dados pitung păntha (pitung grup, utawi pitung jinis) dene ilining alun gêsang sami urut garisipun piyambak-piyambak, botên purun manggèn dhatêng garis ingkang sanès jêjinisipun, mirit bab punika salugunipun dèrèng wontên wêwaton ingkang sampurna, tumrap paperanging kewan, têtuwuhan sarta pêpêlikan dados pitung jinis agêng, ewadene sampun botên sumêlang malih, manawi pindhahing alun gêsang punika botên tumpang suh ananging urut ingkang tunggil jinis, manawi nyawa anggêsangi pêpêlikan perangan satunggal, nadyan ing dalêm perangan ing ngriku malembang-malembang sangking ingkang asor ngantos dumugi ingkang luhur, ewadene botên purun menggok dhatêng garisaning pêlikan perangan kalih, makatên ugi manawi malembang dhatêng martabat nabati, kewani tuwin insani, inggih lajêng anjujug dhatêng perangan ingkang nunggil jinis (jinis perangan satunggal).

Mênggah têgêsipun amêthal piyambak (indivi dualisatie) punika manawi jiwaning kewan ingkang sampun diwasa lajêng sapêjahipun botên wangsul malih dhatêng grup sil (suksmaning kewan) ananging lajêng dados jiwaning manungsa, kewan ingkang sagêd anggayuh tataran wau

--- 2 : 31 ---

amung sagunging kewan ingkang sampun gadhah nalar, sagêdipun kewan kabuka nalaripun kêdah acacêlakan kalihan manungsa, mila inggih amung jiwaning kewan ingah-ingahan ingkang sagêd mamalembang[25] dados jiwaning manungsa (indivi dualisatie) ewadene inggih botên sadaya kewan ingah-ingahan ingkang sagêd kalampahan makatên, dene ingkang kalêbêt kewan luhur tumrap turutaning jinis, ăngka satunggal, sagawon, ăngka kalih kucing, ăngka tiga gajah, ăngka sakawan kêthèk, makatên salajêngipun, sagunging kewan galak punika pinerang dados pitung jinis, satunggal-tunggaling jinis sami nurut garisanipun piyambak-piyambak, ingkang wêkasanipun anjog kados kewan ingah-ingahan, makatên upaminipun, sagawon ajag punika satunggal garis kalihan sagawon, sima (leo) punika nunggil garis kalihan kucing, mila grup sil ingkang anjiwani sima satus kados ingkang sampun kajarwa ing ngajêng, manawi ajêngipun sampun pantog sagêd ugi lajêng pinerang dados gangsal grup sil, satunggal-tunggaling grup sil, sagêd anjiwani kucing kalih dasa.

Mênggah kawontênanipun alun nyawa sakalangkung dangu anggèning ubêngan ing dalêm satunggal-tunggaling martabat, mila ing wêkdal punika jiwa sakalangkung angèl anggèning badhe malembang dhatêng satunggiling martabat utawi anggèning badhe dados jiwa ijèn (jiwaning manungsa) awit limrahipun wancining malembang saking satunggal-tunggaling martabat, sarta dadosipun manungsa punika wontên pungkasaning jaman,

--- 2 : 32 ---

têgêsipun wontên pungkasaning alun nyawa anggèning anggêsangi satunggaling martabat, ewadene sanadyan awis-awis ing antawising kewan wontên ingkang dados manungsa, kabêkta ajêngipun moncol tinimbang barakanipun, sagêdipun kalampahan makatên prêlu sangêt kewan acacêlakan sarta gulêtan kalihan manungsa, manawi kewan dipun ingah sae, sarta manungsa tansah anêdahakên wêlas asihipun botên beda dhatêng anak, ing ngriku kewan lajêng katuwuhan watakipun wêlas asih kados nganggêp dhatêng bandaranipun, lajêng tangkar-tumangkar akalipun jalaran pun kewan wau lajêng katuwuhan sêdya kêdah mangêrtos punapa ingkang dados sêdyaning bandaranipun, amargi sagadug-gadugipun sumêdya dipun lampahi, kajawi punika kabêkta saking lêlabêtaning bandaranipun wau, têmahan pangraos tuwin bêbudèning kewan saya alus, manawi kamajênganing kewan ngantos dumugi samantên jiwanipun sampun botên sagêd amor malih kalihan grup sil ingkang minăngka dados jiwaning kewan bangsanipun, awit tataranipun sampun langkung luhur, pêperangan utawi cuwilaning grup sil ingkang kawontênanipun makatên wau sampun samêkta anampèni tumuruning gêsang ingkang mêdal saking wajahing Gusti ingkang kapisan (dat) awit tumuruning gêsang ingkang wêkasan wau botên kados sanèsipun ingkang kangge anggêsangi titah ingkang miliyunan asêsarêngan, ananging amung tumètès dhatêng satunggaling jiwa ingkang sampun samêkta kenging anampèni (manungsa) sajatosipun tumuruning gêsang ingkang mêdal [mê...]

--- 2 : 33 ---

[...dal] saking wajahing Gusti ingkang kapisan punika sampun dumugi ing alam ilhami (alam budi) ananging botên karsa lajêng lampahipun, kèndêl wontên ing ngriku, tumètèsipun angêntosi bilih jiwaning kewan sampun diwasa, malembang dhatêng tataran ingkang langkung luhur, manawi jiwaning kewan minggah ing tataran ingkang langkung luhur, ing ngriku tetesan utawi curahan ingkang katiga lajêng mandhap amêthukakên inggahing jiwa wau, lajêng sagêd dados ego (aku) inggih punika wujud ingkang ajêg pêthalipun, dumunung ing alam dewacan perangan nginggil, dados wiwit kala samantên wujud mêthal amiyambak ajêg kawontênanipun ngantos dumugi titimăngsa kita manusa, dados sukci wangsul dhatêng ingkang asipat êsa utawi wangsul dhatêng ajal kamulanipun.

Dados têrangipun, sagêdipun ego (aku) dumados, sakawit saking peranganing grup sil ingkang suwaunipun anjiwani kawujudan, lajêng ing mangke dados têtumpakan, saha jiniwanan piyambak dening palêtiking Gusti (monadhê sirollah) mila inggih kenging tinêmbungakên sadèrèngipun ego dumados, monadhê utawi sirollah anglayang ing sanginggiling grup sil, dumunung ing alam budi, jalaran botên sagêd agêgathukan kalihan grup sil sabab saking kawontênanipun dèrèng mungguh, mila manawi saperangan saking grup sil wau sampun diwasa, botên nguciwani tumrap tumuruning ego sirollah, ing ngriku grup sil sagêd asêsambêtan kalihan monadhê [mona...]

--- 2 : 34 ---

[...dhê] (sirollah).

Kadadosaning ego sarta pamêthaling grup sil dados botên wangsul dhatêng toya ing jêmbangan malih, punika minăngka dados pratăndha bedaning kewan ingkang sampun sakalangkung diwasa kalihan manungsa ingkang taksih asor sangêt.

Bab 6

Adêging Manungsa

Mênggah sajatosipun manungsa punika palêtiking[26] Gusti ingkang asasana wontên ing alam monadhê (alam pari nirwana) palêtik ingkang salaminipun wontên ing alam monadhê wau naminipun monadhê (sirollah) awit saking ajênging kamanungsan munadhê lajêng gumêlar wontên ing alam ingkang andhap, nalika munadhê mandhap satatar asasana ing lam[27] nirwana (alam atma) ing ngriku têtela bilih wajahipun tiga (botên beda kadi Gusti Allah wontên ing alam ingkang langkung luhur, ugi wajahipun tiga) wajah ingkang satunggal salaminipun asasana ing alam atma, dados atmaning manungsa, wajah ingkang ăngka kalih asasana ing alam budi (ilham) dados ilhaming manungsa, dene wajah ingkang ăngka tiga asasana ing alam dhewacan (pikiran ingkang perangan nginggil) dados pikir utawi nalaring manungsa, wajah têtiga wau sinêbut trimurti utawi alus têtiga, inggih ego (manungsa sajati), ego wau ingkang anggêsangi (groepziel).

--- 2 : 35 ---

Mênggah sajatosipun manungsa punika monadhê (sirullah) ingkang asasana ing alam monadhê, ananging wontên alam dhewacan ingkang inggil amujudakên sariranipun dados ego sarta awajah tiga, inggih punika, atma, budi, pikir (manas) sarta amangun têtumpakan (badan) ingkang dumados saking jasating alam dhewacan ingkang inggil winastan badan jalaran, dados ego punika manungsa sajati ingkang sawêg wontên salêbêting kamajêngan ingkang tundha-tundha kawontênanipun, sarta limrahipun kinging tinêmbungakên jiwaning manungsa.

Wiwit dados manungsa ngantos minggah nunggil kawontênan kalihan Gusti botên ewah kawontênanipun, amung kamajêngan utawi kasampurnanipun ingkang saya dangu saya tambah (wiwit saking jiwa anèm lajêng dados jiwa sêpuh) dene ingkang limrahipun kita wastani pêjah, punika tumraping manungsa sajati botên magêpokan punapa-punapa sarta ingatasing gêsang limrah wontên ing donya punika kanggenipun jiwa amung kaanggêp sadintên, mênggahing badan ingkang kasatmata inggih ingkang kenging risak punika sajatosipun sandhangan ingkang dipun angge pirantos anggayuh saperangan saking kamajêngan, dados manawi tanpa badan wadhag jiwa botên sagêd majêng utawi sampurna, dene bedaning manungsa sajati punika botên ngêmungakên badan jasmani kemawon, nanging taksih wontên tunggilipun malih.

Manawi manungsa sajati (ego) badhe angrasuk badan jasmani, mandhapipun saking ing dhewacan ingkang perangan nginggil kêdah anglangkungi alam dhewacan [dhe...]

--- 2 : 36 ---

[...wacan] perangan ngandhap, sarta alam astral (alam kewani) lampahipun makatên: sakawit angrasuk badan ingkang dumados saking sêtoping alam dhewacan perangan ngandhap winastan badan pikiran, badan wau pirantos kangge amikir sagunging pikiran ingkang tumuju dhatêng barang-barang sarta samukawis ingkang wujud.

Namining satunggal-tunggaling alam kados ing ngandhap punika:

1. alam Ul kudus (alam adi), 2. alam munadhê (alam anupadhaka), 3. alam nurani (alam atma), 4. alam ilhami (alam budi), 5. alam rohani (alam pikiran = alam mental), 6. alam kewani (alam tarwah,[28] = alam astral), 7. alam jasmani (alam wadhag) (concrete gedachten) dene abstracte gedacten inggih punika pikir ingkang botên tumuju dhatêng barang sarta kawontênan ingkang maujud, ananging amung tumuju dhatêng babaganing pangêrti sapiturutipun, punika satunggaling panguwaos utawi kakiyatanipun manungsa sajati piyambak ing alam dhewacan perangan nginggil abtracten gedachten (pikir ingkang botên tumuju dhatêng barang sarta kawontênan ingkang maujud, utawi tanpa rupi) punika asli saking pikiripun manungsa sajati, dumados saking sêtoping alam dhewacan perangan nginggil, dene concreten gedachten (pikir ingkang tumuju dhatêng barang sarta

--- 2 : 37 ---

kawontênan ingkang maujud, utawi mawa rupi) punika pikiran ingkang dumadosipun saking sêtop ing alam dhewacan perangan ngandhap (alam mental).

Nalika ego mandhapipun dumugi ing alam astral, ing ngriku ego angirup jasating alam astral lajêng dados badanipun astral, badan wau pirantos kangge anêdahakên arda sarta kamurkan tuwin raosing manahipun, sarta badan wau asêsambêtan kalihan badan pikiran perangan ngandhap, amila badan astral punika ugi pirantos utawi têtumpukaning pikir ingkang adhêdhasar mikangsalakên badanipun piyambak (napsi) sasampuning ego angrasuk badan-badan ingkang kajarwa ing nginggil, sawêg sagêd agêgathukan kalihan badan jasmanining bayi, wasana lair ing ngalam donya punika, salajêngipun ego gêsang wontên ing donya mawi badan wadhag, sadangunipun gêsang ngangge badan wadhag inggih punika ingkang limrahipun gêsang wontên ing alam donya, ego tansah mindhak sasêrêpanipun, awit saking pamanggih ingkang pinanggih wontên ing donya, manawi badanipun jasmani sampun risak lajêng wangsul minggah malih, sarta lajêng anyèlèhakên sagunging badanipun ingkang kaangge salêbêting sawatawis măngsa, dene ingkang sinèlèhakên rumiyin badan wadhag, ing ngriku ego lajêng gêsang wontên ing alam astral ngangge badan astral, mênggah dangu saha cêlakipun anggèning gêsang wontên ing alam astral amung gumantung wontên kandêl-tipising hawa napsu sarta raosing manahipun nalika gêsang wontên [wontê...]

--- 2 : 38 ---

[...n] ing donya, manawi nalikanipun gêsang wontên ing alam donya anggung angrukti kamurkan, saèstu dangu sangêt gêsangipun wontên ing alam astral, amargi badanipun astral kiyat sangêt, ananging manawi amung sawêtawis kakiyataning badan astral, inggih botên dangu lajêng tumuntên kasèlèhakên, sasampuning anyèlèhakên badan astral, ego lajêng gêsang wontên ing alam dhewacan perangan ngandhap (alam mental) (kaswargan) dangu cêlakipun wontênipun ing alam ngriku ugi miturut kawontênaning pikiranipun nalika gêsang wontên ing donya, padatan pamanggènipun ing alam ngriku dangu, manawi sampun dumugi titimasanipun, manungsa sajati lajêng anilarakên badan wau sarta tumamèng ing alamipun pribadi, dhewacan perangan nginggil.

Kabêkta saking dèrèng diwasa pangraosipun wontên ing alam dhewacan nginggil, mila ego inggih amu[29] sakêdhik sagêdipun angraosakên kawontênaning alam ngriku, gêgêtêripun jasating alam wau sakêlangku[30] rikat tumrap kangge andamêl tangining pangraosipun, saminipun ultarviolette gêtêripun karikatên tumrap mripat limrah, mila kita botên sagêd andulu wujudipun.

Manawi manungsa sajati sampun sawatawis dangunipun anggèning lêrêm wontên ing alam dhewacan nginggil, lajêng tuwuh pêpinginanipun sumêdya mandhap dhatêng alam ingkang gêtêripun sagêd laras, murih sagêd angraosakên samukawis ingkang dumunung ing alam ngriku, awit wontên ing dhewacan perangan nginggil botên sagêd gêsang pangraosipun, [pangraosipu...]

--- 2 : 39 ---

[...n,] amila manungsa sajati lajêng mandhap malih wontên ing jasat ingkang andhap sarta angrasuk badan pikiran, lajêng ngrasuk badan astral, salajêngipun ngrasuk badan wadhag, ananging badan-badan ingkang rinasuk wau badan-badan enggal sadaya, dene badan-badanipun ingkang lami sampun sirna, amila tumrapipun tiyang limrah botên sagêt kèngêtan dhatêng kawontênaning gêsangipun ingkang sampun kapêngkêr.

Manawi manungsa sajati gêsang ing alam wadhag èngêtipun (elingipun) dumunung sarta makarti ing dalêm alam mental (pikiran ngandhap) amargi badan ingkang kaangge sapunika badan enggal, sarta kanggenipun amung sapisan punika, mila inggih botên èngêt dhatêng lêlampahaning gêsang ingkang sampun kapêngkêr, ananging bilih èngêtipun sagêd dumunung ing alamipun pribadi (alam pikiran perangan ngingggil) têmtu lajêng èngêt sadaya, măngsakala dayanipun sagêd dumugi ing têtumpakanipun ingkang asor, asor liripun sanadyan botên cêtha kalamăngsa badanipun asor asring amakarti ingkang tumujunipun sambêt kalihan lêlampahaning gêsang ingkang kapêngkêr.

Manawi manungsa sajati gêsang ing dalêm badan jasmani, limrahipun botên èngêt dhatêng pamanggih (ondervinding) utawi kawruh ingkang pinanggih ing dalêm gêsangipun ingkang kapêngkêr, ananging kacihna wontên ing wêwatakan, sarta kawontênanipun ingkang anêdahakên bilih rumiyin sampun nate angudi satunggaling kawruh utawi antuk pamanggih, mila kawontênanipun ing dalêm gêsang kita sapunika botên siwah samêndhang, [samê...]

--- 2 : 40 ---

[...ndhang,] amung kantun andumugèkakên lêlabêtan kita rumiyin, manawi nalika gêsang kita ingkang sampun kapêngkêr tansah anggilut dhatêng sagunging pakarti utami, sampun tamtu ing dalêm gêsang kita sapunika kasinungan watak sarta kawontênan ingkang prayogi, kosok wangsulipun manawi ing dalêm gêsang kita rumiyin anglirwakakên dhatêng sagunging pakarti ingkang tumuju dhatêng kautamèn, gêsang kita sapunika têmtu kêsèd, bodho lumuh dhatêng pandamêl sae, dados awon saening wêwatêkan ingkang binêkta lair punika têtêp saking pandamêlipun piyambak.

Anggèning manungsa sajati angangge badan-badan ingkang sampun kajarwa ing nginggil punika pêrlunipun ngupaya kasagêdan, supados sagêd anampi sarta amangsuli sakathahing gêgêtêr têmahan anjalari mêgroking kagunanipun ingkang sumimpên ing dalêm pribadinipun, sanadyan manungsa punika aslinipun saking alam luhur mandhap dhatêng alam ingkang asor, ewadene pangraosipun botên sagêd diwasa wontên ing alam luhur, manawi botên sarana mandhap wontên ing alam asor, dados mandhapipun dhatêng alam asor, punika minăngka pamulangan ingkang anjalari diwasaning pangraosipun wontên ing alam luhur, manawi tiyang sampun sagêd anampèni sarta amangsuli gêtêring satunggal-tungling[31] alam, punika sawêk kinging winastan diwasa pangraosipun ing dalêm alam wau, tumrapipun manungsa limrah pangraosipun têtela dèrèng sagêd diwasa

--- 2 : 41 ---

ing dalêm satunggal-tunggaling alam, nadyan wontên ing alam donya ingkang rumaosipun sampun sagêd anyêkapi nanging sayêktosipun mêksa dèrèng diwasa, sarèhning sampun dados pacangan kita mila enggal laminipun kita mêsthi sagêd anyampurnakakên pangraos kita tumrap satunggal-tunggaling alam, mila manawi sampun kalampahan ing ngriku kita badhe sagêd anyatakakên kawontênanipun satunggal-tunggaling alam ingkang sampun kajarwa ing ngajêng.

Badan jalaran punika tumpakanipun manungsa sajati ingkang langgêng wontên ing alam dhewacan ingkang perangan nginggil, dumados saking sêtoping alam dhewacan perangan satunggal kalih tuwin tiga, tumrapipun manungsa limrah badan wau dèrèng sagêd makarti sayêktos, amargi ingkang sagêd makarti amung jasating perangan tiga, manawi manungsa sajati sampun diwasa sarta sadaya kakiyatanipun sampun amêkrok, ing ngriku jasating perangan kêkalih sarta kapisan sagêd makarti, ananging punika amung tumrap para adhèp, para waspada ing gaib, inggih punika ingkang sampun sagêd amedahakên pangraosing manungsa sajati, sagêd aniti pariksa kawontênan ingkang kajarwa ing nginggil, tumrap anêrangakên kawontênaning badan jalaran, ingkang salêsih punika botên gampil, awit păncadriya tumrap ing alam ngriku beda kalihan păncadriya ing alam kita, punapadene langkung luhur darajating kaalusanipun.

Miturut katranganipun para waskitha ing gaib, ingkang sampun anyatakakên, [a...]

--- 2 : 42 ---

[...nyatakakên,] mênggah wujudipun badan jalaran wau kados tigan, anglimputi badan jasmani kintên-kintên wolulas dim, tumrapipun tiyang limrah wujudipun badan wau kados palêmbungan ingkang kothong, măngka sajatosipun badan wau isi jasating alam dhewacan ingkang perangan nginggil, ananging katingal bêning, sarta tanpa warni (kleurlos) awit jasad wau dèrèng sagêd makarti, manawi kita (manungsa) saya diwasa (majêng) jasat wau lajêng sagêd makarti, amargi ginêpok daging gêtêring badan-badan ingkang langkung andhap, saèstunipun botên tumuntên sagêd kalampahan makatên, jalaran pakartining manungsa ingkang taksih andhap darajating kasucianipun punika botên sagêd sumêngka amakarti ing dalêm jasating alam dhewacan luhur, ananging manawi sampun sagêd anggayuh tataraning kasucian ingkang luhur, inggih punika manawi sampun kadunungan pikir luhur, ab stract (pikir ingkang tumuju dhatêng ingkang tanpa supi[32] )[33] sarta kadunungan pangraos ingkang botên amung makolèhakên badanipun piyambak, (onzelfzuchtig), punika kawawa anggêtêrakên jasating badan jalaran, manawi gêtêr ingkang kajarwa ing nginggil sampun sagêd diwasa ing dalêm badan jalaran, badan wau lajêng amujudakên warni, têmahan badan jalaran wau kaèbêkan ing warni ingkang tanpa upami endahipun, mirit pangandikanipun para linangkung ingkang sampun anitipariksa satunggal-tunggaling warni wau sami gadhah têgês piyambak, gêtêr [gê...]

--- 2 : 43 ---

[...têr] ingkang tuwuhipun saking sih ingkang sêpên saking pamrih, warninipun abrit ênèm (kadi sêkar mawar) ingkang tuwuhipun saking nalar luhuring budi (van een hoogverstandelijk varmogen) warninipun jêne, saking supêkêt kawoworan asih (Sijmpathie) awarni ijêm, watak bakti amahanani warni biru, dene gêtêr ingkang tumuwuhipun saking panggayuh dhatêng makriphat (hoogere geestelijkheid) punika angwontênakên warni wungu amaya-maya, mênggah warni ingkang agadhah têgês wau (kleurentaal) ugi sagêd katingal wontên ing dalêm badan-badan ingkang dumados saking jasat ingkang langkung wadhag, ananging saya mandhap anyêlaki badan jasmani warni-warni ingkang amawa têgês wau saya wadhag sarta surêm.

Salêbêtipun manungsa angudi kadiwasan dumumung ing dalêm alam-alam ingkang andhap, sarta ngrasuk badan-badan ingkang andhap, limrahipun asring kadunungan watak ingkang andamêl pitunaning manungsa sajati, kados ta, watak angkuh, brangasan sarta karêm, watak wau anuwuhakên gêtêr ingkang amung sagêd anggêtêr ing dalêm alam-alam ingkang andhap kemawon, ananging botên sagêd sambêt kalihan gêtêring badan ingkang dumados saking jasating tigang perangan ing alam dhewacan nginggil (badan jalaran) sarèhning gêtêring satunggal-tunggaling perangan saking badan astral punika amung sagêd sambêt utawi anggêtêrakên peranganing badan pikiran ngandhap, ingkang dados têtimbanganipun, kados ta perangan sap pitu saking astral, sambêtipun kalihan [kali...]

--- 2 : 44 ---

[...han] perangan pitu saking mental (pikiran ngandhap) amila badan jalaran amung sagêd anggêtêr manawi gêpok dening gêtêring badan astral ingkang perangan nginggil, măngka tuwuhipun gêtêring badan astral ingkang perangan nginggil punika saking pandamêling watak sae (mutmainah) dados sanès angkuh, brangasan tuwin karêm, dados sampun têtela bilih amung kadadosaning pandamêl ingkang saking watak sae ingkang sagêd anyêmbuh diwasaning pangraosipun manungsa sajati, dene pandamêl ingkang tuwuh saking watak angkara punika botên amigunani punapa-punapa tumrap manungsa sajati, ing dalêm wawêngkoning manungsa sajati (badan jalaran) botên wontên jasat ingkang gêtêripun sambêt kalihan gêtêr ingkang tuwuhipun saking watak angkara.

Badan-badan jalaranipun tiyang ingkang asor darajatipun, punika suwêng sarta tanpa warni, dene badan jalaranipun tiyang ingkang sampun sukci katingal gumilang-gilang kaèbêkan ing warni (kleur) ingkang mawa cahya, manawi manungsa saya luhur kasukciyanipun, sarta diwasa panguwaos utawi kakiyatanipun ingkang linuhung (wordt een groote geestelelelijke kracht) badanipun jalaran saya wêwah agêngingun, awit tansah wêwah-wêwah ingkang ginêlarakên (Openbaren) ing ngriku dumugi masanipun kawasa amrabani sagunging dumadi sarana cahyanipun, langkung malih manawi manungsa sampun sagêd anggayuh darajating adhèp badanipun jalaran sakalangkung agêng.

--- 2 : 45 ---

Badan mental (badan pikiran) punika dumados saking jasating alam metal[34] perangan ngandhap, inggih badan punika panggenaning pikiran concreet badan punika ugi kaèbêkan ing warni (kleur) sami kados badan jalaran. Ananging kaotipun sakathahing warni ingkang pinanggih ing badan wau kirang alus, sunaripun radi kucêm, sarta langkung kathah, kados ta: warni jingga saking manah anggêp, abrit gilap saking brangasan, abrit sêmu klawu saking manah cêthil, abrit sêmu klawu murka, ijêm sêmu klawu punika saking cidra, ing dalêm badan ngriku ugi wontên warni ingkang camboran kados ta: sih budi (verstand) saha bakti kacampuran watak murka, têmahan warni ingkang bêning dados buthêg, jalaran kaworan warni abrit sêmu klawu (murka) sanadyan satunggal-tunggaling peranganing badan punika sami makarti: pinakarti rêsêp-rinêsêpan sakalangkung rikat lampahipun kados campur dados satunggal, ananging mênggah sayêktosipun botên makatên, awit mawa pranatan ingkang têmtu sarta prayogi.

Mênggah agêng saha wanguning badan pikiran punika sami kalihan agêng sarta wanguning badan ilapi, badan pikiran punika pinerang dening garis uwi êlêr dados pintên-pintên segmenten ingkang botên ajêg wangunipun, satunggal-tunggaling sègmèn gandhèng kalihan perangan saking utêg jasmani, amila satunggal-tunggaling pikiring manungsa markati[35] urut sègmèn ingkang sampun tinamtu, tumrap badan pikiraning tiyang limrah dèrèng sapintêna diwasanipun, mila sèkmèn-sèkmènipun [sèkmèn-sèkmènipu...]

--- 2 : 46 ---

[...n] dèrèng amakarti (dèrèng tumindak) mila manawi piyambakipun amikir satunggaling pikiran ingkang mrojol saking peranganing sèkmèn-sèkmènipun ingkang sampun makarti kapêksa kêdah mubêng lampahipun urut salah satunggaling sêluran (kanal) ingkang pinuju mênga, ananging lampah ingkang makatên wau botên prayogi awit botên urut margi ingkang sampun tinamtu, mila kathah tiyang ingkang judhêg utawi botên sagêd pajar bilih amikir satunggaling kawruh wujudipun ing donya punika beda-beda kawontênanipun, pun Suta sagêd ing dalêm kawruh etang ananging pun Naya gunggung kemawon botên mangrêtos, pun Dhadhap sagêd angraosakên suwantêning gêndhing ngantos andamêl trênyuhing manah, ananging pun Wuru ngantos botên sagêd ambedakakên kalèntuning kêthuk kênong.

Jasating badan pikiran punika sagêd ebah dhatêng ing pundi-pundi tanpa sangsaya, botên wontên ingkang makèwêdi, ewadene kathah kemawon tiyang ingkang sami gadhah pikiran kandhêg utawi kèndêl wontên satunggaling bab, ingkang makatên wau lampahing pikir ingkang lêrêsipun tanpa sangsaya lajêng dipun alang-alangi pinêksa kèndêl wontên satunggaling bab, wêkasan lajêng kênthêl atos dados kutiling badan pikiran (wrat) kutil wau wujudipun panggagas ingkang sêmang-sêmang dados salaminipun kutil (pikir sêmang-sêmang) dèrèng kasirnakakên, lampahing pikir botên sagêd angendhangi ing dalêm wawêngkonipun, mila tiyang ingkang kataman kados makatên wau botên sagêd mikir

--- 2 : 47 ---

saprêlunipun tumrap satunggaling bab, sarta botên sagêd mangêrtos jalaran kutil wau angalang-alangi dhatêng lampahing gêtêr ingkang saking jawi sarta saking lêbêt, manawi tiyang angebahakên saperangan saking badanipun pikiran (mikir) gêtêr ing perangan ngriku saya rikat lampahipun, sarta peranganing badan pikiran wau nalika pinedahakên (kalanipun mikir) dados tambah agêng, mila manawi tiyang ajêg pamikiripun satunggaling bab, badanipun pikiran dados ajêg agêngipun, dados gampil sangêt manawi kita badhe andamêl agênging badan pikiran, ugêr ajêg amikir dhatêng satunggaling bab, sampun badanipun pikiran dados agêng, sadaya wau dumunung wontên ing pamilih saha sakaparêngipun, amargi sagêd dados agêng, awit saking pandamêl utami utawi saking pandamêl asor.

Cipta utami sagêd mahanani gêtêr ing dalêm jasating badan pikiran, ingkang perangan luhur, sarèhning ènthèng mila jasat wau lajêng minggah tumuju dhatêng badan ingkang wangunipun kados tigan ingkang perangan nginggil, ananging manawi cipta asor murka, cêthil sapanunggilanipun, anjalari gêtêr ing dalêm jasad ingkang wadhag sarta ilinipun dhatêng perangan ngandhap, mila badan pikiranipun tiyang ingkang watakipun murka (mikangsalakên awakipun piyambak) punika agêng ngandhap, wujudipun kados tigan ingkang kaadêgakên, nanging peranganipun ingkang alit wontên nginggil, dene tiyang ingkang sampun sagêd angasorakên [a...]

--- 2 : 48 ---

[...ngasorakên] manahipun ingkang asor sarta mindêng dhatêng kautamèn, punika wujuding badanipun pikiran agêng nginggil kados tigan ingkang kajungkêlakên.

Awit saking anitipariksa dhatêng kawontênaning warni (kleur) sarta wujuding badan pikiran, mila para ingkang sampun priksa ing gaib sagêd anguningani watak saha pikajênganing tiyang, punapadene sagêd amastani sapintên tataraning kasucianipun tiyang wau, sarta para waskitha ing gaib sagêd anguningani sapintên sêpuhing jiwanipun satunggal-tunggaling tiyang amung awêwaton aniti pariksa sagunging titikan ingkang dumunung ing badan jalaran.

Manawi tiyang amanah (mikir) satunggaling kawujudan (Concreet voorwerp) upami satunggaling griya, sampun tamtu ing dalêm jasating badanipun pikiran lajêng awujud gambaring griya ingkang ginagas, gambaring griya lajêng anglayang dhatêng peranganing badan wau kapara nginggil dumunung ing sangajênging mripat, sadangunipun taksih ginagas gambar pêthaning griya botên kesah-kesah wontên ing ngriku, sanadyan sampun botên ginagas limrahipun ugi dèrèng sirna, mênggah enggal sarta dangunipun sirnaning gambar punika amung gumantung wontên ing kêkiyatan sarta tajêming cipta, sajatosipun gambar wau wontên sayêktos, awit sagêd kawuningan dening para sarjana ingkang paningaling badanipun pikiran sampun diwasa, manawi kita anggagas satunggaling tiyang lajêng gumana gambaring tiyang wau, manawi panggagas kita dhatêng tiyang wau amung lugu anggagas, [angga...]

--- 2 : 49 ---

[...gas,] botên sinartan raos trêsna utawi gêthing botên katuwuhan pêpinginan, liripun botên gadhah kêpengin sumêja aningali tiyang wau, gagasan ingkang makatên wau botên andayani punapa-punapa dhatêng tiyang ingkang ginagas, ananging manawi panggagas dhatêng satunggaling tiyang sinartan trênyuhing manah upaminipun sih, punika kajawi anjalari wujuding gambaring tiyang ingkang ginagas, watak sih wau lajêng gumana dados satunggaling sipat utawi wujud ingkang dumados saking jasating badan pikiranipun ingkang anggagas, sarèhning panggagas wau mawa raosing manah (aandoening) mila lajêng kawawa anarik jasating badan astralipun, lajêng dados wujud gumana badan astral pikiran, ing mangke wujud wau lajêng mêsat mêdal saking padununganipun (saking tiyang ingkang anggagas) anglayang tumuju dhatêng ingkang dipun sihi, manawi daya kakiyataning ciptanipun rosa, sanadyan sapintên têbihipun sampun tamtu dumugi. Nanging sarèhning ciptaning tiyang limrah punika kirang rosa sarta ngambyang-ambyang, mila ingkang limrah inggih cupêt lajêng sirna wontên ing margi.

Manawi gananing cipta wau sagêd dumugi tanpa sangsaya, ing ngriku lajêng manjing dhatêng badan pikiranipun tiyang ingkang tinuju, sarta amindhah gêtêripun dhatêng badan-badan wau, têgêsipun manawi raosing manah sih tinujokakên dhatêng satunggiling tiyang, ing ngriku kakiyataning raos sarta jasating tiyang ingkang angintunakên cipta wau pindhah dhatêng tiyang ingkang tinuju, lajêng dados wijining sihipun tiyang ingkang tampi

--- 2 : 50 ---

sarta gadhah daya, saya dangu saya wimbuh agêng sihipun dhatêng tiyang ingkang ngintuni sih, daya ingkang sagêd anjalari wimbuhing sih wau botên amung andayani dhatêng ingkang nampi sih kemawon, ananging ugi andayani sakalih-kalihipun wêkasan sami sih-sinisihan.[36]

Satunggal-tunggaling pamikir (cipta) punika gadhah daya kakiyatan amangun satunggaling kawujudan, manawi pamikir wau tumuju dhatêng satunggaling tiyang, gananing cipta wau anglayang tumuju dhatêng tiyang ingkang tinuju, ananging manawi pikir wau tumrap kaperluaning badanipun piyambak, badhe botên kesah amung anglayang wontên ing sakiwa-têngênipun ingkang gadhah pikir, dene pikir sanès-sanèsipun ingkang botên kados ingkang sampun kasêbut nginggil, lajêng angambara sawatawis dangunipun wêkasan lajêng sirna ing ngawang-awang.

Sadaya tiyang punika ing sapurug-purug têmtu anilar gananing cipta ingkang anglayang ing awang-awang, amila manawi kita kêkesahan dhatêng ing pundi kemawon, bêbasan angambah sagantên pikiring liyan, manawi pikir kita pinuju botên makarti sakêdhap netra kemawon, ing ngriku lajêng kalêbêtan pikiring liyan ingkang anglayang ing sakiwa-têngên kita, limrahipun pikiring liyan wau sakêdhik dayanipun, ananging ing antawising pikiring liyan wau ugi wontên ingkang agêng dayanipun, tumrap pikir kita sagêd anênangi pikiran ingkang makatên wau kita alap lajêng dados satunggal kalihan pikir kita, têmahan amimbuhi santosa lajêng kita kintunakên ing liyan (kangge

--- 2 : 51 ---

andayani tiyang sanès) sarèhning pikir ingkang makatên wau sajatosipun sanès pikir kita piyambak, ananging pikir ingkang ngambara wontên ing kiwa-têngên kita, mila kita botên kajibah anyanggi uwoh utawi kadadosaning pakartinipun, amung kemawon wontênipun pikir ingkang ngambara sagêd dados satunggal kalihan pikir kita punika jalaran tunggil laras, dados kita kapêksa kêdah kajibah anyanggi uwohing pakartinipun, amargi sadèrèngipun kita sampun adhêdhasar pikir ingkang watakipun sami kalihan pikir ingkang anglêbêti.

Sadaya pikiran ingkang rujuk utawi laras kalihan badanipun piyambak, punika botên kesah-kesah tansah amung akalangan wontên ing kiwa-têngêning piyambakipun, sarèhning tiyang limrah pikiranipun makatên, dados kenging katêmbungakên mèh sadaya tiyang kinêmulan ing pikir kados ingkang kajarwa ing nginggil, pikir ingkang makatên punika anutupi utawi amêtêngi netraning budi (ilhami) wêkasan anuwuhakên gagasan ingkang botên prayogi.

Sadaya gananing cipta punika kados batêrèi ingkang isi daya kakiyataning èlèktrisitèit, pambalêdhosipun amung angêntosi sabab utawi tatêdhan ingkang dayanipun sagêd angêdalakên kakiyatan wau, gananing cipta punika tansah angudi murih gêtêripun sagêt pindhah dhatêng badan pikiran ingkang kinajêngakên, sarta sumêdya angebahakên badan wau supados anggêtêr kados gêtêripun, [gêtêr...]

--- 2 : 52 ---

[...ipun,] mila manawi tiyang ingkang tinuju wau pinuju amikir satunggaling pikiran, sampun tamtu botên sagêd kalêbêtan daya saking jawi, amargi badanipun pikiran sawêg anggêtêr tumrap satunggaling kawontênan, amila gananing cipta lajêng kalangan ngêntosi wontên ing sasêlanipun ngantos badan pikiran wau kèndêl panggêtêripun (ngantos rampung anggèning mikir satunggaling pikiran) manawi sampun sêla gêtêring gananing cipta lajêng anglêbêti wêkasan sagêd kasêmbadan sêdyanipun, inggih punika badan pikiran sagêd anggêtêr kados gêtêripun.

Makatên ugi mênggah kawontênanipun pamikir ingkang tumuju dhatêng badanipun piyambak, tamtu badhe angengingi badanipun piyambak, sadèrèngipun dumugi măngsakala ingkang prayogi pikir wau tansah ubêngan ing sacêlakipun ingkang gadhah pikir, ananging manawi sampun jangkêp jantunipun, botên sarănta lajêng ambalêdhos, manawi wêdaling pikir wau awon, piyambakipun gadhah panyana bilih kenging pangrêncananing setan, sayêktosipun botên wontên setan ingkang angrêridhu, ananging pikiripun piyambak ingkang dados setan.

Kados ingkang sampun kajarwa ing ngingil, sabên tiyang amikir samukawis sampun tamtu ingkang pinikir wau gumana, ananging manawi ing kiwa têngênipun sampun wontên gananing cipta ingkang laras kalihan pamikir enggal wau, botên sagêd gumana ananging lajêng dados satunggal kalihan [kali...]

--- 2 : 53 ---

[...han] gananing cipta ingkang wontên ing jawi, dados anyêmbuh kakiyatanipun, manawi tiyang mikir satunggaling prakawis ingkang ngantos sêru, punika sagêd amujudakên gananing cipta ingkang sakalangkung rosa dayanipun, manawi pikir wau awon, têmtu awon sangêt dayanipun, ngantos atêtaunan lamining kakiyatanipun, sarta rupinipun botên siwah kados wujud ingkang gêsang.

Ingkang kacariyosakên ing nginggil wau sadaya pikiring manungsa ingkang tuwuhipun botên katêmaha. Dene satunggaling margi ingkang kêdah tinurud dening para ingkang amangun rahayuning manungsa, punika kêdah amangun gananing cipta ingkang raosipun sumêja amitulungi, sarta kakintun dhatêng satunggiling tiyang. Satunggiling pikiran ingkang mawa nalar rosa sarta têtêp, manawi tinujokakên ing liyan tumrap piyambakipun dados pitulungan agêng, amargi gananing cipta ingkang rosa punika sagêd dados dewa pangayoman (malak mukalak) sarta sagêd andayani sumingkir saking manah rêgêd brangasan tuwin ajrihan.

Kajawi punika, prêlu kita kêdah sinau anyumêrêpi sarupining warni tuwin wêwangunan ingkang dumados saking gananing cipta, awit satunggal-tunggaling warni wau sagêd anêdahakên dhatêng satunggal-tunggaling watak ingkang kados ingkang sampun kajarwa ing nginggil, amargi warni wau katingal wontên ing badan, wêwangunan punika tanpa wicalan kathahipun, ananging ingkang kathah minăngka dados panitikan dhasaring cipta.

--- 2 : 54 ---

Satunggal-tunggaling pikir ingkang watakipun maligi satunggal kados ta: pikir sih utawi gêthing, bêkti utawi sumêlang, napsu utawi ajrih, anggêp utawi drêngki punika botên angêmungakên anuwuhakên wêwangunan kemawon, ananging sagêd angintunakên gêtêr.

Sampun têtela bilih warni punika anêdahakên dhatêng kawontênaning pikir, sarta amracihnani bilih pikir punika anggêtêri ing dalêm saperangan saking badan pikiran, gêtêr wau anêmpuh jasating alam pikiran ing sakiwa-têngênipun, botên beda kados alunipun suwantêning gêntha anêmpuh hawa ing sakiwa-tênganipun.

Gêtêr ingka[37] kajarwa ing nginggil punika sumêbar dhatêng ing pundi-pundi, manawi gathuk kalihan badan pikiran ingkang sagêd anampèni ingkang nunggil laras, lajêng pindhah dhatêng ing badan ingkang sawêg pinanggih. Gêtêr ingkang makatên punika botên kados watakipun raganing cipta sagêd amindhah pikir ingkang tinamtu, dene watakipun gêtêr wau namung anênangi cipta ingkang nunggil băngsa (nunggil laras) upaminipun makatên, gêtêr ingkang tuwuhipun saking cipta bakti, badhe anggigah watak tak bakti ananging kawontênaning bakti tumrap satunggal-tunggaling tiyang ingkang badan pikiranipun kagêpok ing gêtêr wau botên sami,[38] punapa malih gananing cipta sagêd andayani dhatêng tiyang ingkang tinuju, sarta botên angêmungakên sagêd amindhah raos bakti dhatêng tiyang [ti...]

--- 2 : 55 ---

[...yang] wau kemawon, ananging ugi kawujudan ingkang dados jalaraning raos bakti.

Tiyang ingkang kaèbêkan cipta sukci sarta santosa, têtela amakartèkakên badanipun pikiran ingkang perangan inggil, ananging limrahipun tiyang botên nêdya amakartèkakên badan wau, mila badanipun pikiran perangan nginggil botên sagêd diwasa, dene tiyang ingkang ciptanipun sukci sarta santosa, punika agêng sangêt pigunanipun tumrap ing donya, amargi sagêd anênangi ciptanipun têtiyang sakiwa-têngênipun, awit gêtêripun anjalari badanipun pikiran perangan nginggil amakarti. Sarèhning sadangunipun ingkang amakarti amung badanipun pikiran perangan ngandhap, manawi sapunika badanipun pikiran perangan nginggil amakarti, saèstunipun badhe sagêd ambuka sawangan inggal, mênggah cipta ingkang anjalari rahayunipun tiyang ingkang kinintunakên dening sujanma ingkang kaèbêkan ciptanipun rahayu wau botên kêdah tunggil warni, sanadyan sanès warni, ugêr tunggil laras saèstu sami kemawon dayanipun.

Satunggaling tiyang ingkang amindêng utawi bakti dhatêng teyosopi, punika botên mêsthi dayanipun anjalari tiyang sanès sêngsêm dhatêng teyosopi, ananging sagêd anggigah manahipun tiyang wau kasinungan cipta kamardikan tuwin cipta ingkang langkung luhur tinimbang padatan, gananing cipta ingkang dumados kados kasêbut ing nginggil kirang wiyar têbanipun, botên kados ingkang kinintunakên, amung sagêd andayani dhatêng

--- 2 : 56 ---

tiyang ingkang manahipun sampun kadhêdhêran wiji kasucian, awit saking kawimbuhan daya wêkasan tiyang wau binuka manahipun kasinungan cipta kasucian.

Tumraping badan astral ugi gadhah warni rupi-rupi, têgêsipun satunggal-tunggaling warni punika sami kemawon kalihan warnining badan pikiran, amung kaot tataranipun langkung andhap, sarta warninipun mèh sami kalihan satunggal-tunggaling warni ingkang gumêlar ing dunya, badan astral wau tumpakaning hawa napsu saha raosing manah, amila sagêd amujudakên warni langkung kathah tinimbang warni ingkang winujudakên dening badan pikiran, kados ta: warni ingkang dumadosipun saking raosing manah ingkang kirang prayogi, punika salamènipun botên sagêd maujud ing dalêm alam sanginggilipun, kados ta: warni kadi abriting jambe ananging sêmu kucêm, punika saking karêm utawi sêngsêm, warni cêmêng kadi mêndhung, punika kadadosanipun saking manah awon sarta kagêthingan, warni kadi timah cêmêng, tuwuhipun saking ajrihan, warni klawu sêpuh angubêngi wêwangunan kados tigan, minăngka pratandhaning saksêrik (mêsgul) dene ingkang minăngka dados pratandhaning brangasan punika warni abrit sêmu kucêm, pating dalêmok dumunung ing badan pêpinginan, sabên muring sapisan amujudakên dalêmok satunggal, manah kêmèrèn mahanani ijêm sêmu abrit apating dalêmok kados kasêbut nginggil, mênggah wangun sarta agênging badan astral punika sami kalihan [ka...]

--- 2 : 57 ---

[...lihan] badan pikiran saha badan jalaran, badan astralipun tiyang limrah sampun cêtha kubêngipun, utawi wujudipun, ananging badan astraling tiyang wanan wangunipun dèrèng cêtha mèmpêr kados mega ingkang lumampah, sarta kaèbêkan sakathahing warni awon.

Manawi badan astral radi têntrêm (nanging sajatosipun badan wau botên sagê[39] têntrêm yêktos) ing dalêm badan wau katingal warni rupi-rupi ingkang minăngka dados têngêr osiking manah, manawi kita kapinujon katuwuhan raos amanah dhatêng satunggaling nalar, badan astral ing wêkdal punika winisesa dening lampahing gêtêring raosing manah wau, têgêsipun ing wêkdal punika badan astral wau kaêrèh saha kapurba dening manah wau, manawi kita pinuju tapakur kaèbêkan raos bakti, badanipun astral warninipun biru, manawi raos makatên punika ajêg, sakathahing warni limrah amung sagêd angewahi warni biru sawatawis, tuwin katingal kados katutup dening ampak-ampak biru, kados dayaning warni wau botên sagêd ngêsuk, amung kimawon, manawi raos bakti punika radi suda kakiyatanipun, ing ngriku warni limrah lajêng cêtha warninipun, ananging kabêkta saking raos bakti ingkang warninipun biru wau saperangan saking badan astral lajêng tambah agêng birunipun, amila tumrap badan astralipun tiyang ingkang angêgungakên bakti saya wêwah agêng birunipun.

Manawi tiyang katuwuhan manah bakti, limrahipun ugi katuwuhan cipta bakti, sanadyan cipta punika aslinipun saking badan pikiran [pikira...]

--- 2 : 58 ---

[...n] ewadene kabêkta saking raosipun sami, mila ugi angirup jasating badan astral, dados sakalih-kalihipun (manah bakti kalihan cipta bakti) sami amakarti ing ngalam kêkalih, amila tiyang ingkang bakti wau amangun pusêring kabaktèn, piyambakipun sagêd amindhah pikiran sarta raosing manah dhatêng tiyang sanès, botên beda mênggah kawontênanipun manah sih muring sarta sêrik, kenging kapindhah dhatêng tiyang sanès.

Tumrap ombakipun raosing manah sayêktosipun botên sapintêna dayanipun tumrap badan pikiran, sanadyan piyambakipun ing wêkdal punika sagêd angêndhih panguwaosing badan pikiran tumrap ing utêk jasmani, ingkang makatên wau sababipun botên jalaran saking badan pikiran kenging daya, nanging ing wêkdal punika badan astral ingkang sawêk dados krêtêg ing antawising badan pikiran kalihan utêk jasmani, winisesa dening gêtêripun pangraosing manah (ombakipun raosing manah) mila botên kenging linangkungan gêtêring badan pikiran ingkang badhe dhatêng utêk, kajawi gêtêr ingkang tunggil jinis kalihan gêtêr ingkang sawêg amurba badan astral.

Sakathahing warni-warnining badan astral ingkang têtêp sagêd angebahakên badan pikiran (anjalari ebahing badan pikiran) inggih punika kawawa angwontênakên warni ing dalêm badan pikiran ingkang sami kados warnining badan astral, kaotipun amung tundha-tundhaning tataran langkung inggil botên beda kados larasing găngsa, badan pikiran [pi...]

--- 2 : 59 ---

[...kiran] ugi gadhah daya sagêd angebahakên badan jalaran, amila sadaya watak sae ingkang lair ing dalêm badan ingkang asor, dangu-dangu lajêng dados bandhanipun manungsa sajati ingkang têtêp, kosok wangsulipun tuwuhing watak awon botên sagêd anjalari kasugihaning manungsa sajati, amargi gêtêring watak awon botên sagêd amakarti ing dalêm jasat ingkang dados badan jalaran.

Ingkang kajarwa ing ngajêng punika sakathahing badan-badaning manungsa sajati ingkang minăngka dados pirantos kangge anyatakakên sariranipun ing dalêm satunggal-tunggaling alam, badan-badan wau yasanipun manungsa sajati piyambak, ananging wontên ing dunya manungsa gadhah badan malih ingkang pinangkanipun saking kodrat utawi kawasan (saking natuur) bab punika ing wingking badhe katêrangakên, sanadyan badan jasmani punika kenging kaanggêp warana ingkang minăngka kangge anyatakakên sariranipun, ananging sajatosipun sanès warananipun sajati, ing dalêm gêsang padintênan (ing ngalam dunya), tapêl adêging badan jasmani amung saperangan alit ingkang katingal, inggih punika amung jasat atos kalihan jasat cuwèr, ing măngka cacahipun adêging badan jasmani sadaya wontên pitu, sarta sadaya wau sami gadhah kuwajiban ingkang tumindak ing dalêm gêsangipun sarta agêng paedahipun.

Dene peranganing badan jasmani ingkang botên kasatmata ing netra punika ètêris sêdhêbêl (badan robani) mila kawastanan dhêkêl [dhêkê...]

--- 2 : 60 ---

[...l] (kêmbar) amargi rupinipun nyamlêng badan jasmani, sarta dumados saking ètêr, inggih punika jasad ingkang langkung alus, ingkang gêtêripun sagêd amindhah pêpajar dhatêng kêndhanganing mripat kita (netvlies )[40] ètêris sêdhêbêl inggih badan jasmani ingkang botên kasatmata punika agêng sangêt pigunanipun tumraping badan wadhag, jalaran punika pirantos ingkang minăngka dados talanging daya gêsang (prana, vitaliteit) anggèning anggêsangi badan wadhag, sarta ètêris sêdhêbêl wau dados karêtêg ingkang linangkungan dening gêtêring pamikir sarta gêtêring pangraos saking jasating pêpinginan dhatêng jasat wadhag, saupami botên wontên, ètêris sêdhêbêl saèstu manusa sajati botên sagêd angsal piguna punapa-punapa saking utêg (saking hersencellen).

Supados badan jasmani punika sagêd gêsang kêdah katêdhanan tigang prakawis, 1. tatêdhan, 2. hawa piguna kangge napas, 3. prana (vitaliteit) murih badan wau sagêd gêsang, mênggah sajatosipun prana punika satunggaling panguwaos (kodrat) ananging manawi amakarti ing dalêm jasat lajêng dados anasir (grondbestanddeel) ing ngriki kula badhe anêrangakên mênggah kawontênaning prana anggèning amakarti ing dalêm jasat jasmani ingkang perangan nginggil, prana punika mili dhatêng sagunging otot bayu (zenueven) botên beda kados kawontênanipun êrah mili urut otot êrah, manawi lampahing êrah botên sagêd lêstantun samêsthinipun, têmtu badan nandhang

--- 2 : 61 ---

roga, makatên ugi botên beda mênggah kawontênanipun badan jasmani perangan alus manawi prana botên ajêg.

Prana (vitaliteit) punika satunggaling kakiyatan saking surya, manawi ur atuming jasmani kalêbêtana prana lajêng kawawa narik atum nênêm jinis ingkang dados kancuhanipun, ur atuming jasmani têmahan kêmpal dados satunggal lajêng dados anasir ètêr (etherich element). Daya kakiyatan ingkang taksih wêtah pinerang dados pitu, satunggal-tunggaling atum sami mêndhêt saperangan saking kakiyatan ingkang asli wau lajêng dados anasir, salajêngipun anasir wau lajêng tinampi dening badaning manusa ing dalêm limpa ingkang perangan ètêr, saking ing ngriku lajêng pêjah[41] sarta mêling[42] dhatêng sagunging peranganing badan, limpa punika panunggilanipun pusêring kakiyatan pitu ing dalêm badan ètêring jasmani.

Ing satunggal-tunggaling badan kita wontên pitung pusêring kakiyatan, punika sagêd pinariksa dening para sidik paningalipun, mênggah wujudipun pusêring kakiyatan wau kadi ulêkan, ing ngriku minăngka panggenan ilinipun panguwasa luhur dhatêng badan jasmani, mênggah panggenaning pusêripun kakiyatan ing dalêm badan jasmani kados ing ngandhap punika:

1. ing ula-ula kapering ngandhap, 2. ing pusêr, 3. ing limpa, 4. sanginggiling jantung, 5. ing dalêm gorokan, 6. ing têngahing alis, 7. ing êmbun-êmbunan.

--- 2 : 62 ---

Miturut papriksanipun para ingkang waskitha ing gaib, mênggah wujudipun badan-badan ingkang langkung luhur (langkung alus) punika kados tigan, ing dalêm wêwangunan ingkang kados tigan jasat-jasat ingkang dados têtapêling badan wau botên pinerang, sami kathah utawi bobotipun, badan jasmani punika dumunung ing têngahing tigan, sarta agêng sangêt daya panggèndèngipun tumrap jasat astral makatên ugi jasat astral daya panggèndèngipun rosa tumrap jasat mental, amila ingkang kathah jasat astral sami angalêmpak ing dalêm badan jasmani, botên beda mênggah kawontênanipun jasat mental ingkang kathah ugi sami ngalêmpak ing dalêm badan astral, manawi kita andulu badan astral ingkang dumunung ing alamipun piyambak, dados pisah kalihan badan jasmani, ing ngriku katingal bilih jasat astral dhinapuk miturut dhapuring badan jasmani, ananging sarèhning jasat astral radi kirang kêkêtipun manawi katandhing kalihan jasat wadhag, mila ing ngriku katingal satunggaling badan ingkang dumados saking ampak-ampak ingkang kandêl, dumunung ing têngahing ampak-ampak tipis ingkang wangunipun kados tigan, mênggah wujudipun badan pikiran botên beda ugi kados makatên, dados manawi kita pinanggih têpangan wontên ing alam astral sarta alam mental, saèstu kita botên kasupèn botên beda kados wontên ing alam donya.

Ingkang kajarwa ing ngajêng punika ingkang winastan dhêdhapukan adêging manungsa, sajatosipun manungsa punika monadhê (sirolah) inggih latu [la...]

--- 2 : 63 ---

[...tu] palêtiking Gusti, dene manungsa sajati (ego) punika gêlaran (Openbaring) saperangan saking monadhê, mênggah pêrlunipun amujudakên, ego punika supados ngupaya kamajêngan, wêkasan ing têmbe wangsul malih dhatêng monadhê sarwi ambêkta angsal-angsal kasucian tuwin kawruh ingkang pinanggihipun sabab saking pangudi, sarèhning dèrèng dumugi titimasa ego ugi angintunakên saperangan saking sariranipun dhatêng ing donya, supados angupaya kasucian tuwin kawruh, saperangan saking sariranipun punika winastan tiyang, cara latinipun pêrsona utawi topèng (warana) dados tiyang punika warananipun, ego kalanipun anjajah ing alam donya, mênggah ego punika amung saperangan alit saking monadhê, sarta tiyang punika ugi perangan ego dados ingkang tinêmbungakên tiyang punika saperangan saking peranganipun monadhê (sirolah).

Badanipun manungsa (tiyang) punika wontên tiga, inggih punika 1. badan pikiran (mental) 2. badan papenginan (astral) 3. badan wadhag, sadangunipun manungsa gêsang wontên ing donya sarta pangraosipun gêsang wontên ing alam wadhag winatêsan dening badanipun wadhag, dene badanipun pikiran tuwin badan pêpenginan amung dados karêtêg manawi badhe asêsambêtan kalihan badanipun ingkang wadhag, mênggah wujuding watêsan utawi pêpalanging badanipun wadhag, [wa...]

--- 2 : 64 ---

[...dhag,] inggih punika badanipun wadhag gadhah raos luwe sarta bêtah tilêm, ing wanci dalu badanipun wadhag tinilar dening manungsa supados sagêd tilêm, sadangunipun badanipun jasmani tilêm manungsa lajêng ngange badanipun astral ingkang watakipun botên gadhah kêsêl botên bêtah tilêm, sarta alêlana ngambah alam astral, sapintên têbih utawi bablasipun anggèning ngangge badan astral punika amung gumantung ing kamajênganipun, tiyang wanan ingkang taksih asor darajatipun, sagêdipun nilar badanipun jasmani ingkang sawêg tilêm amung têbih-têbihipun satunggal utawi kalih mil, sarta gêsanging pangraosipun ing dalêm alam astral amung lamat-lamat, ananging tiyang ingkang sampun gadhah kawruh sagêd alêlana ing dalêm alam astral dhatêng ing pundi-pundi sarta sagêd gêsang pangraosipun wontên ing alam ngriku, sanadyan kalanipun tangi botên kèngêtan tumrap lêlampahan nalikanipun tilêm, kalamăngsa sagêd kèngêtan lêlampahan ingkang pinanggih ing alam astral (kalanipun tilêm) kawontênan ingkang makatên wau kita wastani impèn ingkang cêtha, ingkang limrah èngêtipun sinêsêlan dening èngêtan kalanipun mêlèk, sarta ebah utawi sabab saking jawi ingkang tinampi dening utêg bageyan ètêr, awit sangking punika amila anjalari supênan ingkang ngayawara, ananging tumrapipun tiyang ingkang sampun diwasa botên makatên, sadaya pakartinipun wontên ing alam kaalusan sagêd èngêt mawentehan kados manawi makarti wontên ing donya nalikanipun mêlèk,

--- 2 : 65 ---

manawi sampun makatên kawontênanipun, punika têtêp langgêng èngêtipun, mêlèk èngêt, tilêm ugi èngêt, sarta sagêd gêsang pangraosipun ing dalêm 24 jam, dados têmbungipun botên nate tilêm.


bilih wujudipun Radèn Wêrkudara duk ing kina punika inggih jiblês kados ringgit wacucal wau.

Sayêktosipun ingkang gadhah panganggêp makatên wau kalèntu.

Wontênipun tiyang kina anggambar Radèn Wêrkudara ing ringgit wacucal, punika botên amargi saking sampun nyipati piyambak mênggah wujudipun Radèn Wêrkudara ingkang saèstu, awit miturut sêrat-sêrat cêcariyosan Hindhu, sugêngipun Radèn Wêrkudara punika duk ing kina wontên ing nagari Hindhu, inggih punika kirang langkung kala ing jaman 4000 taun kapêngkêr, dados dèrèng paja-paja ing tanah Jawi wontên gêgambaran utawi wujuding ringgit wacucal Wêrkudara wau.

Wondene saking pandugi kula, sarèhning sabên-sabênan pocapan padhalangan nyariyosakên makatên, mila sagêd ugi tiyang kina anggènipun andamêl gambaripun Radèn Wêrkudara ing ringgit wacucal lajêng mêndhêt utawi amirid wêwangunanipun lintang bimasêkti. Kapara inggih wontên ringgit wacucal Wêrkudara ingkang winastan wănda lintang.

Anglajêngakên bab kawujudanipun lintang bimasêkti, sarèhning sampun têtela bilih wujuding lintang bimasêkti punika dede saking panuksmanipun Radèn Wêrkudara, lah samangke kadadosan saking [sa...]

--- 8 ---

[...king] punapa, utawi gèk barang punapa ingkang katingal cêmêng ngragancang jiblês gambaripun Radèn Wêrkudara wau.

Kula kêrêp sangêt maspaosakên wujudipun lintang bimasêkti. Sakawit inggih punika manawi kula pinuju tangi tilêm ing wanci têngah dalu nêdhêng suruping wulan, sakalangkung ascaryaning manah kula ningali soroting lintang-lintang ingkang mayuta-yuta sumêbar angrênggani ing saindênging cakrawala, ing ngriku manawi kula ningali ing papan sêla-sêlaning lintang kanthi wêninging pandulu, dangu-dangu ing papan sêla wau têka lajêng wontên lintangipun katingal alamat-lamat, saking lêmbatipun ngantos cat katingal cat botên.

Manawi lintang ingkang lêmbat-lêmbat wau sampun botên katingal, ingkang wontên ing ngriku amung kantun pêpajaring sorotipun awarni pêthak sumambirat maya-maya. Dados sampun têtela bilih ulêsing akasa ingkang katingal warni pêthak punika saking pêpajaring sorotipun lintang-lintang ingkang sakalangkung têbih dunungipun.

Wasana wujuding akasa ingkang awarni pêthak wau sarêng kula pandhing kalihan ing papan salêbêtipun lintang bimasêkti, ing ngriku jêbul amung kosokwangsul, inggih punika ing salêbêting papan lintang bimasêkti wau amung suwung jêblus salajêngipun botên wontên [wo...]

--- 9 ---

[...ntên] lintangipun babar pisan. Dados botên pisan-pisan wontên èmpêripun upami wujuding lintang bimasêkti punika winastan ayang-ayangan, utawi barang, toya, kukus, angin tuwin sanès-sanèsipun.

Lah samangke kadospundi dene papan suwung wau duk ing kina lajêng winastan lintang bimasêkti, sarta lajêng kapirid wangunipun kangge gambaripun Radèn Wêrkudara, punapa pikajêngipun ingkang nganggit utawi ingkang mastani.

Măngka limrahipun lintang punika katingalipun awujud alit-alit saha anggadhahi sorot, tados[4] ta: ingkang winastan lintang panjêr rina, panjêr surup, jaka bèlèk, gubug pèncèng, lanjar ngirim, waluku, kukusan, wuluh, kumukus, tuwin sanès-sanèsipun, sadaya wau amung kangge pangaran-aran beda-bedaning wujudipun, sadaya jêjêripun inggih nama lintang, têrangipun makatên:

Lintang panjêr rina, amargi kapirid mêdalipun ing wanci enjing.

Lintang panjêr surup, kapirid mêdalipun ing wanci sêrap.

Lintang jaka bèlèk, amargi kapirid saking wujudipun asêmu abrit kados mripat bèlèkên.

Lintang gubug pèncèng, amargi cacahipun sakawan, pamanggènipun kados pêpêthaning gubug, nanging pèncèng.

--- 10 ---

Lintang lanjar ngirim, ing sêmu kadosdene badhe murugi ing dununging gubug, kadosdene lanjar ngirim, makatên salajêngipun sadaya sami anggadhahi pêpiridan.

Sarêng lintang bimasêkti, punika sami-sami namaning lintang pancèn radi nyalênèh piyambak, inggih punika, kajawi botên anggadhahi sorot, wujudipun ing ngriku sakalangkung agêng, têka dipun wastani lintang.

Manawi amung mirid pangaran-aran, bimasêkti, inggih sampun wontên èmpêripun, amargi janggêrênging sêsipatanipun mèmpêr kalihan janggêrêngipun Sang Bima, inggih Sang Wêrkudara, nanging Sang Wêrkudara ringgit wacucal, namung anggènipun mastani lintang, punika kapirit saking punapanipun.

Saupami dipun laras makatên: lintang, punika ingkang katingal namung sorotipun, tumrap ing gambar, soroting lintang punika anggadhahi cêcakran gangsal, manawi piridanipun makatên inggih sampun radi wontên èmpêripun, amargi janggêrêngipun lintang bimasêkti punika pancèn anggadhahi cêcakran gangsal, inggih punika: suku kalih, tangan kalih, tuwin sirah, cèplês kados cêcakran wujuding manungsa.

Dene têmbung bima, manawi botên kalèntu anggadhahi têgês, agêng, sêkti, inggih kasêktèn, dados têgêsipun [têgêsi...]

--- 11 ---

[...pun] têmbung lintang bimasêkti, saking pamanggih kula:

cêcakran gangsal: lahir lan batosing manungsa.

bima: agêng

sêkti: kasêktèn

Langkung-langkung manawi nitik suraosing ucap-ucapan padhalangan, inggih punika têgês-têgêsing pangagêmanipun, tuwin candraning wêwatakanipun Radèn Wêrkudara, botên pisan-pisan pinanggih maksudipun manawi lintang bimasêkti punika kadadosan saking panuksmanipun Radèn Wêrkudara, dêstun namung kangge isbat kemawon, nanging nitik têgêsing ucap-ucapan wau, têtela manawi gambaripun Sang Wêrkudara, lintang bimasêkti, punika anggadhahi pikajêng ingkang lêbêt, utawi minăngka pasêmon, pralambanging budi, inggih pralambanging jagad, inggih pralambanging jagadipun manungsa. Liring pralambang, wosipun kemawon, bilih manungsa punika sampun inggil budinipun, pênton[5] tekadipun, kadosdene suraosing pocapanipun Radèn Arya Wêrkudara ing dhapalangan,[6] punika saèstu kenging sinêbut manungsa sampurna gêsangipun.

Amung kemawon upami tiyang mènèk ăndha sampun lajêng [la...]

--- 12 ---

[...jêng] angancik ing untu ingkang nginggil piyambak, saèstu botên badhe sagêd kalaksanan, nanging kêdah sinangkanan saking ngandhap, lajêng minggah-minggah urut tataraning ăndha. Makatên ugi tiyang anggayuh kaluhuran tuwin sampurnaning gêsang, kêdah sarana nyumêrêpi sapintên tataraning bêbudènipun piyambak, tuwin sapintên tataraning bêbudènipun manungsa, karantên pamarsudining budi punika wontên kalih prakawis: sapisan pamarsudi alandhêsan kapintêran, amrih lantip, kaping kalih pamarsudi alandhêsan kasusilan, amrih rahayu, kalih prakawis wau minăngka dados margining kamajêngan lair lan kamajêngan batos, saha botên kenging kapisahakên, sakalih-kalihipun saèstu mahanani sadaya lêlampahanipun manungsa ing donya, tuwin mahanani tataraning bêbudènipun manungsa pintên-pintên pangkat, ingkang anjalari beda-bedaning pamanggih tuwin tekad, lah ing ngriku êtuking sadaya prakawis, măngka tataraning bêbudèn wau kenging karingkês dados gangsal pangkat, miturut candranipun lintang bimasêkti, inggih gambaripu[7] Sang Wêrkudara, suraosipun kados ing ngandhap punika.

--- 13 ---

Bab 2.
[Grafik]

Tataran sapisan.

--- 14 ---

Candranipun manungsa ingkang dèrèng ulah budi.

Mênggah manungsa ingkang dèrèng ulah budi, punika limrahipun winastan tiyang walaka, utawi tiyang alit, manahipun pancèn alit, panggêsanganipun alit, karoyalanipun inggih alit, alit sasomakawisipun. Tiyang wau adat watak kagètan, gumunan, bingungan, mirisan, tuwin susahan manah.

Dene saulah pakartinipun amung anut ombyak, botên gadhah ada utawi kêkêncêngan piyambak, bêbasan: kon ngalor iya ngalor, kon ngidul iya ngidul. Têrkadhang botên mangêrtos dhatêng pikajêngipun kapurih ngalèr tuwin ngidul wau.

Saupami tiyang ingkang kados makatên wau gadhah kêkêncênganing manah, inggih lêpat, jalaran tamtu kathah lêpate tindak tandukipun, wêkasan winastan tiyang trêngkêlo, ambêgêdut, ambêrung tuwin ambrêgudul, têrkadhang tandukipun sarwa nasar, sisip sêmbiripun dados tiyang awon. Dèrèng sumêrêp ing kautamèn, dahwèn, opèn, mèrèn, para gêthingan, têrkadhang sok purun lampah cidra, jalaran saking kapèpèting

--- 15 ---

lêlampahan, ing ngajêng kirang wêweka ing pamanahan, utawi dèrèng gadhah dugi prayogi, inggih saking bodhonipun, mêmêlas sangêt tiyang ingkang kados makatên punika.

Sarèhning tiyang ingkang dèrèng ulah budi punika apês sangêt, pramila prayoginipun angênggea isarat watak ambangun turut, anuta pitêdah sae lan prayogi, tuwin tabêria têtakèn, amargi kathah kemawon tiyang bodho ingkang kasasar lampahipun, inggih punika angugêmi rêmbag ingkang botên lêrês, botên sumêrêp dhatêng bancana ingkang badhe andhatêngi, têmah tiyang wau gêsangipun dhumawah ing papa tuwin sangsara, têrkadhang botên kasandhang piyambak, sadaya ahli waris, sanak kadang, anak semah sami katut nandhang sangsara, apêsipun tumut kawirangan.

Kados sampun kinodrat dening Hyang Maha Kawasa, bilih tiyang bodho punika tansah dados tuntunan tuwin pamanahanipun tiyang sagêd, inggih tiyang sagêd ingkang rahayu ing budi.

Candranipun tiyang bodho punika kados ing gambaran ăngka 2, inggih punika Sang Wêrkudara katindhihan gunung, têgêsipun: budining manungsa taksih kalindhih dening hawa kamurkan ing donya.

--- 16 ---

Bab 3.
[Grafik]

--- 17 ---

Tataran Kaping Kalih.
Candranipun Manungsa ingkang Wiwit Tangi Budinipun.
Tiyang ingkang sampun ngakêni ing kabodhoanipun, sarta rumaos apês, punika kenging winastan wiwit anglilir utawi tangi budinipun.

Sayêktosipun awis tiyang ingkang ahli budi, kathah kemawon tiyang pintêr utawi ahli raos ingkang botên ulah budi, balik tiyang ahli raos, punika prayogi kêdah ulah budi, sampun ngantos kapisahakên, amargi budi punika tumrapipun manungsa gêsang ing donya kangge nindakakên pandamêl. Budi punika kenging kaupamèkakên minăngka dados têtumpakaning raos, awit raos sagêdipun ngawuningani sadaya panandhang punika sarana budi, makatên ugi budi sagêdipun rumagang ing damêl punika kêdah sarana badan wadhag. Dados manawi wontên tiyang ahli raos botên ulah budi, punika prasasat kadosdene tiyang pintêr ingkang sakit badanipun, saèstu botên sagêd rumagang ing damêl, têmah tuna gêsangipun, upaminipun kadosdene latu kapêndhêm ing awu, gêsangipun tanpa guna.

Wondene tiyang ingkang wiwit tangi budinipun, punika adat [ada...]

--- 18 ---

[...t] lajêng ngrumaosi sadaya kalêpataning lêlampahanipun ing ngajêng utawi rumaos kaduwung tuwin lajêng analăngsa. Manawi sampun makatên, adat tiyang wau sawêg mangrêtos tuwin gadhah pitados, bilih sadaya awon saening tindak tandukipun punika badhe sinandhang piyambak.

Manawi sampun dumugi samantên pangrêtosanipun, tiyang wau têrtamtu kapêksa lajêng angewahi kalakuanipun ingkang kirang jujur, sadaya tindak tandukipun lajêng sarwa angatos-atos, sarèh, titi, angarah-arah, tuwin wêweka. Lah punika adatipun tiyang wiwit angancik ulah budi.

Mênggah dayanipun budi manawi badhe tangi, punika adat lajêng gadhah pangraos botên kagègtan,[8] botên gumunan, tuwin botên susahan manah, saha botên angăngsa-ăngsa, ing ngriku êmpaning pamanahan sawêg sagêd jêngjêm.

Manawi tiyang sampun gadhah pangraos kados makatên, adat lajêng tinêbihan saking godha rêncana, gampil ingkang sinêdya, enggal kadumugèn punapa ingkang dipun kajêngakên, amung kemawon kawontênanipun inggih dèrèng andumênakakên, amargi budi sawêg wancinipun tangi, dados dèrèng nama ulah budi saèstu, punika candranipun kados ing gambaran ăngka 3, Sang Wêrkudara kaling-kalingan gunungan, têgêsipun: dèrèng pramana saèstu dhatêng êmpaning panêdya.

--- 19 ---

Bab 4.
[Grafik]

--- 20 ---

Tataran Kaping Tiga.
Candranipun Manungsa ingkang Sampun Ulah Budi.
Sayêktosipun gêsanging manungsa punika sami-sami titah onjo piyambak, amargi gêsangipun sampun kadunungan budi, mila manawi tiyang sampun ulah budi, punika sawêg winastan manungsa anêtêpi kodratipun.

Mênggah watakipun tiyang ingkang sampun ulah budi, punika adatipun jêmbar, sabar, momot, mêmbat, adil, paramarta, tur ngawonan, wêlas asih ing sasami, rêmên têtulung sêpên pamrih, sêpên angkara murka, lilan, botên sêngitan, botên gêthingan, amargi sadaya punika dipun anggêp sae, awit kabêkta watakipun sampun dados sae, malah tanduking watak sae punika, ingkang dipun saèni botên amung tumrap dhatêng tiyang sae kemawon, sanadyan piyambakipun dipun awoni ing tiyang, tiyang wau mêksa dipun walês sae. Kosokwangsulipun tiyang ingkang watakipun awon, ingkang dipun awoni botên amung tumrap dhatêng tiyang awon kemawon, sanadyan piyambakipun dipun saèni, mêksa amalês awon, amargi tiyang watak awon [a...]

--- 21 ---

[...won] punika botên pisan-pisan manawi sagêda anglampahi kasaenan.

Tiyang ingkang sampun wiwit ulah budi, punika adat botên ngêmungakên saening watak kemawon, nanging ugi lajêng kadunungan santosaning manah, inggih punika ambêg sêtya tuwin antêp. Têgêsipun sêtya, inggih punika anêtêpi jangjinipun, bêbasan botên ajrih rêkaos tuwin kangelan. Dene têgêsipun antêp, inggih punika angrungkêbi dhatêng sadaya pandamêl sae, bêbasan botên ajrih nandhang sakit dumugi ing pêjah. Măngka limrahipun tiyang punika ingkang kathah botên purun rêkaos, purunipun manawi kanthi kapêksa, ing batosipun sangêt angrêsula, tuwin botên purun kaecalan, manawi kaecalan sangêt gêgêtunipun, tuwin botên purun dhatêng pandamêl awrat, manawi nandhang pandamêlan ingkang awrat lajêng miris manahipun, tuwin ajrih ing bêbaya lajêng giris utawi têlas manahipun, tuwin botên purun cêcêgah utawi ngêngirangi dhahar tuwin sare, purunipun amung manawi sawêg kapêtêngan manah, utawi yèn pinuju sawêg gadhah panjăngka.

--- 22 ---

Manawi tiyang ingkang sampun ulah budi botên makatên, inggih punika: suka yèn manggih rêkaosing manah, karantên ing ngriku kaanggêp mêdaling pêpingitanipun, inggih punika sang êmpaning budi. Lila manawi kaecalan, amargi kaecalan punika dipun anggêp nyèlèngi utawi minăngka panyauring sambutanipun. Botên ajrih dhatêng pandamêl awrat, amargi pandamêlan awrat punika dipun anggêp margining kabêgjan. Botên ajrih dhatêng bêbaya, amargi papaning bêbaya punika kaanggêp babaring kasantikan, tuwin botên ajrih payah, luwe, tuwin arip, amargi ing ngriku kaanggêp dununging kalangkungan sajati.

Tiyang ingkang gadhah ambêg kados makatên punika kados sampun cêlak kalihan dewanipun, bêbasan satindak sapêcak tansah rinêksa, têguh yuwana kalis ing sambekala, awit saking kasawaban ayuning budi, mila cinăndra ing gambar ăngka 4, inggih punika Sang Wêrkudara amanggul gunungan, têgêsipun ananting: rosa êndi dayaning donya karo budining manungsa.

--- 23 ---

Bab 5.
[Grafik]

Tataran Kaping Sakawan.
Candranipun Manungsa ingkang Sampun Putus ing Budi.
Manungsa ingkang sampun putus ing budi, punika anggumunakên [anggumuna...]

--- 24 ---

[...kên] sangêt cak-cakanipun ing sadintên-dintên, karantên pangangge tuwin pangêrèhing budi punika ngantos sagêd gambuh, bêbasan kenging sinêbut manungsa abadan budi, inggih punika:

1. Badanipun wadhag awis sakit, yèn nyambut damêl sampun botên anggadhahi sayah, ngantos wanci sadintên sadalu punika rumaosipun namung sakêdhap, mèh botên anggadhahi luwe tuwin arip, nêdha lan tilêmipun prasasat namung kangge sarat, raosing badanipun namung ènthèng, mripatipun amung pajar, sampun botên gadhah pêpenginan ingkang rèmèh-rèmèh, malah sampun botên gadhah pêpenginan babar pisan, kajawi namung kêpengin pandamêl sae tuwin kautamèn.

2. Pikiranipun sampun tanpa kèndêl, kajawi namung pinuju tilêm tuwin sêmèdi. Samukawis ingkang dipun pikir punika sarwa gampil, cêpak èngêtanipun, landhêp panggraitanipun, adhakan pamanggihipun, tur sadaya ingkang dipun pikir punika botên prakawis ingkang gampil-gampil, kajawi kathah, sadaya prakawis ingkang agêng-agêng tur wiyar têbanipun. Pamikiripun botên kanthi rêkaos, tur mawi rikat. Saupami pandamêlan ingkang dipun pikir tiyang limrah sataun dèrèng rampung, tumrap tiyang putus ing budi sagêd rampung ing dalêm sadintên, têrkadhang sak jam sampun rampung.

--- 25 ---

Limrahipun tiyang manawi mirêng swantêning găngsa, sumêrêp ayuning wanita, utawi manawi pinuju lêlangên utawi kasukan, punika têmbu[9] anggadhahi rêmên, kèrêm, utawi kapengin, nanging manawi tumrap tiyang ingkang putus ing budi, sampun botên pisan anggadhahi rêmên, kèrêm, utawi kapengin, sadaya punika sampun kapara têbih, amargi nikmatipun tiyang ingkang putus ing budi, punika raosipun sampun angungkuli sadaya kanikmatan ing donya.

Limrahipun tiyang punika manawi wontên prakawis ingkang sampun botên magêpokan kalihan badanipun, punika sampun têmtu botên purun mêrduli, utawi botên purun amanah, amargi kamanah botên wontên asilipun, utawi botên wontên paedahipun. Punika tumrap tiyang putus ing budi botên makatên. Samukawis punapa kemawon ingkang gumêlar ing donya, ingkang kenging tiningalan, kenging kapirêng tuwin kenging rinaos, sampun tamtu sadaya wau dipun manah tuwin dipun raosakên, supados sadaya wau sagêd migunani ing ngakathah.

Mênggah ing kabatosanipun: amargi kabêkta saking kulinanipun angêrèh badan wadhag, badan pêpenginan, tuwin [tu...]

--- 26 ---

[...win] badan pamikir, tumindakipun sadintên-dintên punika prasasal[10] lampahing sêmadi, karantên dadosing puja samadi punika saking pandamêl (pakarti) măngka gawating pandamêl punika botên amung wontên ing asêpi kemawon, ananging dumunung wontên gêsang sarawungan, karantên sanadyan tiyang rêmên ulah samadi, manawi dèrèng sagêd anêlukakên ardaning badan pêpenginan, tuwin manahipun piyambak, saèstu tangèh sagêdipun anêtêpi jatining samadi. Amila tanduking tiyang ingkang putus ing budi punika prasasat namung tumindak anglampahi pakèn, inggih pakènipun jawata linangkung (darma) mila têmtu winênang nunggil palênggahan, têgêsipun anunggil alam, inggih sagêd angêmori amor pamoring suksma, amargi tiyang ingkang kados makatên wau pancèn sampun pêcah pamoripun saèstu. Pantês yèn cinăndra kados ing gambaran ăngka 5, inggih punika Sang Wêrkudara andhupak gunungan, têgêsipun, karosaning budi kawasa mangrèh jagadipun manungsa. Tataran punika sampun anyèplêsi candraning wujudipun lintang bimasêkti, inggih punika Sang Arya Sena anyoblos tutuking naga, têgêsipun, budining manungsa sampun mênang kalihan rêncana ing donya.

--- 27 ---

Bab 6.
[Grafik]

--- 28 ---

Tataran Kaping Gangsal.
Cadranipun Manungsa ingkang Sampun Kawasa ing Budi.
Darajadipun manungsa ingkang kacariyosakên kantun piyambak punika, saupami kenging dipun cariyosakên sadaya pakartinipun, saya angebat-ebatakên sangêt, amargi manungsa ingkang sampun samantên inggiling bêbudènipun, punika anggènipun gêsang wontên ing donya sampun rampung.

Saupami kenginga cinăndra, èmpêripun inggih kados ing gambaran ăngka 6, Sang Wêrkudara angracut gunungan, têgêsipun kawasaning budi sagêd angracut jagad triloka.

Manungsa ingkang kados makatên wau, mênggahing lahir, raga, badan pêpenginan, sadaya punika sampun sinocèkakên, mênggahing patrap, kadosdene ingkang sampun kasêbut ing pralampita: trah kusuma, rêmbêsing madu, têdhaking andana warih, têrangipun makatên:

Trah kusuma, têgêsipun têdhaking aluhur, pancèn têdhakipun tiyang ingkang luhur ing budi saèstu.

Rêmbêsing madu, têgêsipun wijiling atapa, mila gêsangipun wiwit lair dumugi ing wêkasan prasasat tiyang tapa, awit saking sampun sêpên murka angkara, wêwatakanipun ngantos botên kocap, amargi namung kantun sae.

--- 29 ---

Têdhaking andana warih, têgêsipun mili sêmbahe, karantên satindak, sapêcak, namung tansah ngabêkti ing jawata, inggih punika wontênipun raga, badan pêpenginan, tuwin pikiran, têmbung sampun sinocèkakên saha têmtu sukcinipun, jalaran sampun botên kalepetan rêrêgêd ing donya.

Tiyang ingkang kados makatên wau sampun awis angandika, manawi angandika, têmtu nyata, punapa ingkang dipun sabdakakên, têmtu kadadosan, mila tiyang wau saèstu milalati.

Mênggahing batosipun namung kantun lêga lêgawa, tuwin sênêng parêng, sampun botên kagungan luwe tuwin arip, sarenipun amung kados tiyang sêmadi, sampun botên wontên godha rêncana ingkang purun cêlak, saèstu nir sambekala, sampun botên karaos kêju liru, pêdhês tuwin pêrih, kajawi namung kantun nikmat mupangat, ing donya tuwin ngakêrat.[11]ngakerat

Andharan ingkang kaping gangsal ing ngingil punika kadamêl cêkak, pêrlu namung kangge ancêr-ancêr tuwin têtandhingan, amargi cariyosanipun ingkang panjang, kacêtha wontên ing pocapan padhalangan ing ngandhap punika.

--- 30 ---

Bab 7.
Pocapanipun Sang Wêrkudara ing Padhalangan.
Kocap, ingkang kari anggana raras: anggana: salira pribadi, raras: rarasing kawuryan, satriya ing Jodhipati Radèn Wêrkudara:[12] Wêrku: isi, dara: wadhah, kaya curiga manjing răngka, rapêt sapisan tan kênaning owah.

Apêparap Bratasena: Brata: laku, Sena: pati, yèn kaprêgok păncabaya, Wêrkudara bisa mati sajroning urip, suka jro prihatin.

Wau ta, Radèn Wêrkudara arsa lumampah, sigra anata prabote, apa prabote Wêrkudara, tumèmpèl ing salira yêkti dadi sêtilahing aurip.

Ngagêm pupuk êmas mahangkara westha, katăndha Wêrkudara sutane Bathara Bayu.

Ngagêm gêlung minangkara,[13] èndhèk ngarêp, dhuwur ing buri, tăndha watake Wêrkudara, yèn èndhèk nora kasoran, yèn dhuwur ora ngungkuli, Wêrkudara kêna sinêbut jalma patrap, cilik têkèng diwasa nora tau sinaru padhaning titah.

--- 31 ---

Cundhuk mas pudhak sinumpêt, tăndha Wêrkudara bisa ngandhut gunêm ala bêcik, karana tri prakara bêbudèning Bima: samodra, akasa, usara.

Samodra: budi jêmbar tan ana madhani, akasa: luhur tan ana ngungkuli, usara: langgêng tan kênaning owah.

Sumping srumbing kancana rineka jaroting asêm, Wêrkudara yèn mêtu kajarotane, kaku kaya pikulan, lêmês kaya têtali, Wêrkudara kêna sinêbut pikukuhing pandhalima,[14] senapati ngalaga, jêjêting Endraparastha.

Ngagêm gêlang căndra kirana: căndra: sasi, kirana: sorot, Wêrkudara anut pasang suruting tanggal, yèn tanggal ênom katon ênom, yèn tanggal tuwa Wêrkudara mêjana.

Ngagêm dodot polèng bang bintolo, patang prakara padha măncawarna, abang, kuning, putih, irêng: abang marang kanêpson, kuning marang pêpenan,[15] putih marang kasukcèn, irêng marang kalanggêngan, tinon saking mandrawa kumêndhêng dudu mega, kilah-kilah dudu banyu, iya iku abra warnane, markata wujude, ginêlar ngêbaki jagad, ginulung sak mrica binubut gêdhene.

Lancingan kombor kodhok binêsèt, kinancing porèng

--- 32 ---

rineka sirahing naga, titi măngsa kala Wêrkudara angsal toya panguripan. Duk manjing ing samodra, Wêrkudara cinakot naga, nanging sajatine Wêrkudara tan kasamaran, padha sakala tutuking naga sinuwèk ing păncanaka, kocap sapêjahing naga, sirnaning pandêlêngan, Wêrkudara katon kêmbar rupane, nanging bajang wujude, Dewaruci jênênge.

Kuku păncanaka: pănca: lima, naka: kuku, kuku lima padha dawane, ginêgêm katon sawiji, Hyang Narasinga ingkang dipun asta, benjang prang bratayuda raja[16] binangun, Wêrkudara wêdharing asta.

Wêrkudara kêna sinêbut satriya kêna lara tan kêna ing pati, benjang yèn bawana wus ginulung Wêrkudara kêna muksa, sanadyan jagad kari saeyuping payung măngka maksih nganggrang lintang bimasêkti jênêngi.

Wêrkudara kagungan aji ungkal bênêr, yèn ngetan ngetan bênêr, yèn ngalor ngalor bênêr, alas tinarajang, gunung linumpatan, sapira lumpate Wêrkudara, yêkti pitung pandêlênganing dipănga.

Wau ta, Wêrkudara yèn arsa lumampah rinacut păncadriyane, mila mêgêr-mêgêr kaya tugu pratima, saknalika padhang sapalungguhan, kêmbanging napas Wêrkudara barêng lakuning angin.

--- 33 ---

Suluk Ada-ada Alit.
Buta, pandhawa, tata, gati, wisaya, indri, yaksa, sara, maruta, pawana, bana, margana, wisikan, golingan, wrayang, samirana, păncabayu.

Wau ta, barate Wêrkudara ana kuwasane dhewe-dhewe, buta: barat saka siyung, pandhawa: barat lima cacahe, tata: barating alungguh, gati: barat saking grana, wisaya: barat anggawa lara, indri: barat saka mripat, yaksa: barat anasak, sara: barat anggawa lêlandhêp, maruta: barat kongkonan, pawana: barat mêtu ngalas, bana: barat mêtu ing dhuwur, margana: barat mêtu dêdalan, samirana: barat angilangake kringêt, wisikan: barat mêtu kuping, gulingan: barat mêtu paturon, wrayang: barat ngruntuhake gêgodhongan, păncabayu: barat gêdhe lima cacahe, ginulung dadi sawiji, sak gunung anakan gêdhene, prakêmpa arane, yèn narajang alas pating jarêthot, kang malang-malang putung, kang rawe-rawe rantas, kang jêro tanjake pokah, kang cèthèk tanjake rungkat.

Wau ta, Wêrkudara sigra cancut, tali wănda: cancut:

--- 34 ---

tancêping asta, tali wănda: cincing, winangkis dodote polèng, binandul sukune kang kiwa, jagad katon ngêndhêlong.

Suluk Ada-ada Agêng.
Manganjur lakuning angin, păncawara, gara-gara, sindhung riwut bayu bajra, dhèdhèt, kêtug, erawati, gumulung manêmpuh, giri guntur, sètu-sètu, băndalayu, lir ... sampak.

Tamat
Purwaka
1. Mijil
1. prana putêk kapêtêk ngranuhi | wiyoganing batos | raosing tyas karaos kêkêse | taman bangkit upami nyelaki | rudah gung prihatin | nalangsa kalangkung ||

2. jroning kingkin sinalamur nulis | Sêrat Gatholoco | ciptèng nala ngupaya lêjare | tar lèn muhung mrih ayêming galih | ywa kalantur sêdhih | minangka panglipur ||

Kyai guru têtêlu ing pondhok Rêjasari
3. kang kinarya bêbukaning rawi[1] | Rêjasari pondhok | wontên kyai jumênêng gurune | tiga pisan wasis muruk ilmi | kathah para santri | kapencut maguru ||

4. bakda subuh wau tiga kyai | rujuk tyasnya condhong | guru tiga ngrasuk busanane | arsa linggar sadaya miranti | duk wanci byar enjing | sarêng angkatipun ||

5. murid nênêm umiring tut wuri | samya anggêgendhong | kang ginendhong kitab sadayane | gunggung kitab kawan likur iji | ciptaning panggalih | tuwi mitranipun ||

6. ingkang ugi dadya guru santri | ing Cèpèkan pondhok | Kyai Hasan Bêsari namane | wus misuwur yèn limpat pribadi | putus sagung ilmi | pra guru maguru ||

7. datan wontên ingkang animbangi | pinunjul kinaot | langkung agêng pondhokan santrine | krana saking kathahipun murid | ujaring pawarti | pintên-pintên atus ||

8. amangsuli kang lagya lumaris | sadaya mangulon | sêpi mêndhung sumilak langite | saya siyang lampahnya wus têbih | sunaring hyang rawi | sangêt bêntèripun ||

9. marma rèrèn sapinggiring margi | ngandhap wringin ayom | ayêm samya anjèrèng kacune | tinamakkên ayoming waringin | pan kinarya linggih | jèngkèng sêmu timpuh ||

--- 4 ---

10. êcisira cinublêskên siti | murid sami lungguh |[2] munggèng ngarsa ajèjèr lungguhe | kasiliring samirana ngidid | pating clumik muji | têsbèhnya dèn etung ||

11. murid nênêm ambelani muji | dhikir lenggak-lenggok | manggut-manggut sirah gèdhèg-gèdhèg | dèrèng dangu nulya aningali | mring sajuga janmi | lir dhandhang lumaku ||

2. Dhandhanggula
Gatholoco lan candrane
1. êndhèk cilik remane barintik | tur aburik wau rainira | ciri kera ing mripate | alis barungut têpung | irung sunthi cangkême nguplik | waja gingsul tur pêthak | lambe kandêl biru | janggut golèng sêmu nyênthang | pipi klungsur kupingira anjêpiping | gulu panggêl tur cêndhak ||

2. pundhak brojol sêmune angêmpis | punang asta cêndhak tur kuwaga | ting carênthik darijine | alêkik dhadhanipun | wêtêng bèkèl bokongnya canthik | sêmu ekar[3] dêngkulnya | lampahipun impur | kulit êmbêsisik mangkak | ambêngkêrok napasira kêmpis-kêmpis | sajak lêsu kewala ||

3. bêdudane pring tutul kinisik | apan blorok kuninge sêmu bang | asungsun tiga ponthange | bongkot têngah lan pucuk | timah budhêng ingkang kinardi | cupak irêng tur tuwa | gripis nyênyêpipun | mêlêng-mêlêng sêmu nglênga | labêt saking kenging kukus sabên ari | pangot urik dèn asta ||

4. kandhutane klèlèt gangsal glindhing | alon lênggah cakêt guru tiga | sarwi angêmpos napase | kapyarsa sênguk-sênguk | gandanira prêngus asangit | tumanduk mring panggenan | santri ingkang lungguh | Gatholoco ngambil sigra | kandhutane têgêsan kang anèng kêndhit | gya nithik karya brama ||

5. nulya udut kêbulnya ngêbuli | para santri kawratan sadaya | asêngak sangêt sangite | murid nênêm tumungkul | mengo sarwi atutup rai | sawênèh mithês grana | kang sawênèh watuk | mingsêr saking palênggahan | samya pindhah nèng wurine gurunèki | nyingkiri punang ganda ||

6. guru tiga waspada ningali | mring wujudnya ingkang lagya prapta | kawuryan mêsum ulate | sarêng dènira nêbut | astagafirullah hal adlim | dubillah minas setan | ilaha lallahu | lah iku manusa apa | salawase urip anèng dunya iki | ingsun durung tumingal ||

7. janma ingkang rupane kadyèki | sarwi nolèh ngandika mring sabat | padha tingalana kuwe | manusa kurang wuruk | datan wêruh sakèhing nabi | nèng dunya wus cilaka | iku durung besuk | siniksa anèng akhirat | tikêl sèwu siksane nèng dunya kuwi | mulane wêkas ingwang ||

--- 5 ---

8. ingkang pêthêl sinaua ngaji | amrih wêruh syara' rasulullah | slamêt dunya akhirate | sapa kang nêdya manut | ing sari'at andika nabi | mêsthi olèh kamulyan | sapa kang tan manut | bakale nêmu cilaka | Ahmad Arif mangkana dènira angling | janma iku sun kira ||

9. dudu anak manusa sayêkti | anak bêlis setan brêkasakan | turune mêmêdi wewe | Gatholoco duk ngrungu | dèn wastani yèn anak bêlis | langkung sakit manahnya | nanging tan kawêtu | ngungkabi gembolanira | klèlètipun sajabug sigra ingambil | dèn untal babar pisan ||

10. pan sakala êndême mratani | mrasuk badan kulit dagingira | ludira otot bayune | balung kalawan sungsum | kêkiyatan sadaya pulih | kawistara jrêbabak | cahyanipun santun | guru tiga wrin waspada | samya eram tyasnya ngungun tan andugi | pratingkah kang mangkana ||

11. Abduljabar ngucap mring Mad Arif | lah ta mara age takonana | apa kang dèn untal kuwe | lan sapa aranipun | sarta manèh wismane ngêndi | apa panggotanira | ing sadinanipun | lan apa tan adus toya | salawase dene awake basisik | janma iku sun kira ||

12. ora ngrêti syara' lawan sirik | najis mêkruh batal lawan haram | mung nganggo sênênge dhewe | sanadyan iwak asu | daging cèlèng utawa babi | anggêr doyan pinangan | ora duwe gigu | tan pisan wêdi duraka | Ahmad Arif mrêpêki gya muwus aris | wong ala ingsun tanya ||

Bêbantahan ilmu
13. lah ta sapa aranira yêkti | sarta manèh ngêndi wismanira | kang tinanyalon saure | Gatholoco aranku | ingsun janma lanang sajati | omahku têngah jagad | guru tiga ngrungu | sarêng dènnya latah-latah | bêdhès busèt aran nora lumrah janmi | jênêngmu iku haram ||

14. Gatholoco ngucap tanya aris | dene sira padha latah-latah | anggêguyu apa kuwe | kyai guru sumaur | krana saking tyas ingsun gêli | gumun mring jênêngira | Gatholoco muwus | ing mangka jênêng utama | gatho iku têgêse sirah kang wadi | loco pranti gosokan ||

15. marma kabèh padha sun lilani | sakarsane ngundang marang ingwang | yêkti sun sauri bae | têtêlu aran ingsun | kang sawiji Barangkinisik | siji Barangpanglusan | nanging kang misuwur | manca pat manca lêlima | iya iku Gatholoco aran mami | prasaja tandha priya ||

16. kyai guru mangsuli tan bêcik | jênêngira iku luwih ala | jalaran bangêt sarune | haram najis lan mêkruh | iku jênêng anyilakani | jênêng dadi duraka | jênêng ora patut | wus kasêbut jroning kitab | nyirik haram yèn mati munggah suwargi | kang haram manjing nraka ||

--- 6 ---

17. Gatholoco mènjêp ngiwi-iwi | gya gumujêng nyawang guru tiga | sarwi mangkana ujare | syara'ira kang kliru | sapa bisa angêlus wadi | yêkti janma utama | iku apêsipun | priyayi kang lungguh dêmang | myang panèwu wadana kliwon bupati | liyane ora bisa ||

18. rèhning ingsun tan dadi priyayi | mung jênêngku jênêng wadi mulya | supaya turunku têmbe | dadi priyayi agung | Abduljabar angucap bêngis | dhapurmu kaya luwak | nganggo sira ngaku | lamun sajatine lanang | Gatholoco gumujêng alon nauri | ucapku nora salah ||

19. ingsun ngaku wong lanang sajati | bisa lanang sajati têmênan | wadiku apa dhapure | sajati têgêsipun | ingsun urip tan nêdya mati | guru tiga angucap | dhapurmu lir antu | sajêge tan kambon toya | Gatholoco macucu nulya mangsuli | ewuh kinarya siram ||

20. upamane ingsun adus warih | badan ingsun wus kaisèn toya | kalamun adus gênine | jro badan isi latu | yèn rêsika sun gosok siti | asline saking lêmah | sun dusana lêsus | badanku sumbêr maruta | tuduhêna kinarya adus punapi | ujarnya guru tiga ||

21. asal banyu yêkti adus warih | dimèn suci iku badanira | Gatholoco sru saure | sira santri tan urus | yèn sucia sarana warih | sun kungkum sangang wulan | ora kulak kawruh | satêmêne bae iya | ingsun adus tirta tekad suci êning | ing tyas datan kaworan ||

22. bangsa salah kang kalêbu ciri | iya iku adusing manusa | ingkang sabênêr-bênêre | kyai guru sumaur | wong dhapure lir kirik gêring | sapa ingkang pracaya | duwe pikir jujur | sira iku ingsun duga | ora duwe batal haram mêkruh najis | wêruhmu amung halal ||

23. nadyan arak iwak cèlèng babi | anggêr doyan mêsthi sira pangan | ora wêdi durakane | Gatholoco sumaur | iku bênêr tan nganggo sisip | kadya pambatangira | nadyan iwak asu | sun titik asale purwa | lamun bêcik tan dadi sêriking[4] janmi | nadyan babi cèlènga ||

24. ngingu dhewe awit saking cilik | sapa ingkang wani gugat mringwang | halale ngungkuli cêmpe | sanadyan iwak wêdhus | yèn asale srana tan bêcik | haram lir iwak sona | nadyan babi iku | tinitik kawitanira | yèn purwane ngingu dhewe awit gênjik | luwih saking maenda ||

25. nadyan wêdhus nanging gonmu maling | luwih babi iku haramira | nadyan mangan iwak cèlèng | lamun asale jujur | buru dhewe marang wanadri | dudu cèlèng colongan | halale kalangkung | sanadyan iwak maesa | yèn colongan luwih haram saking babi | ujarnya guru tiga ||

26. luwih halal padune si bêlis | pantês têmên uripmu cilaka | kamlaratan salawase | tan duwe bêras pantun | sandhangane pating saluwir | kabèh amoh gombalan | sajêge tumuwuh | ora tau mangan enak | ora tau ngrasakake lêgi gurih | kuru tan darbe wisma ||

--- 7 ---

27. Gatholoco ngucap anauri | ingkang sugih sandhang lawan pangan | pirang kêthi momohane | kalawan pirang tumpuk | najis ingkang sira simpêni | guru tiga duk myarsa | gumuyu angguguk | sandhangan ingkang wus rusak | awor lêmah najisku kang tibèng bumi | kabèh wus awor kisma ||

28. Gatholoco anauri malih | yèn mangkono isih lumrah janma | ora kinaot arane | beda kalawan ingsun | kabèh iki isining bumi | sakurêbing akasa | dadi darbèkingsun | kang anyar sarwa gumêbyar | sun kon nganggo marang sanak-sanak mami | ngong trima nganggo ala ||

29. apan ingsun trima nganggo iki | pêpanganan ingkang enak-enak | kang lêgi gurih rasane | pêdhês asin sadarum | sun kon mangan mring sagung janmi | ingkang sinipat gêsang | dene ingsun amung | ngawruhi sadina-dina | sun tulisi sastrane salikur iji | sun simpên jroning manah ||

30. ingsun dhewe mangan sabên ari | ingsun milih ingkang luwih panas | sarta ingkang pait dhewe | najise dadi gunung | kabèh gunung ingkang kaèksi | mulane kang bawana | padha mêtu kukus | tumuse gêni sun pangan | ingkang dadi padhas watu lawan curi | klèlèt ingkang sun pangan ||

31. sadurunge ingsun ngising najis | gunung iku yêkti durung ana | benjang bakal sirna manèh | lamun ingsun wus mantun | ngising tai mêtu ing silit | titènana kewala | iki tutur ingsun | guru tiga duk miyarsa | gya micara astane sarwi nudingi | layak kuru tan pakra ||

32. Gatholoco sigra anauri | mila ingsun kurune kalintang | krana nurut mring karsane | Gusti Jêng Nabi Rasul | sabên ari ingsun turuti | tindak mênyang ngêpakan | awan sore esuk | mundhut candu lawan madat | dipun dhahar kalawan dipun obongi | Allah kang paring wikan ||

33. Kangjêng Rasul yèn tan dèn turuti | muring-muring bangêt gone duka | sarta bangêt paniksane | ingsun tan bisa turu | guru tiga samya nauri | mung lagi tatanira | Kangjêng Nabi Rasul | karsa tindak mring ngêpakan | Kangjêng Rasul pêpundhène wong sabumi | anèng nagara Mêkah ||

34. Gatholoco anauri aris | Rasul Mêkah ingkang sira sêmbah | ora nana ing wujude | wus seda sèwu taun | panggonane ing tanah Arbi | lêlakon pitung wulan | tur kadhangan laut | mung kari kubur kewala | sira sêmbah jungkar-jungkir sabên ari | apa bisa tumêka ||

35. sêmbahira dadi tanpa kardi | luwih siya marang raganira | tan nêmbah rasule dhewe | siya marang uripmu | nêmbah rasul jabaning diri | kabèh sabangsanira | iku nora urus | nêbut Allah siya-siya | pating brêngok Allah ora kobêr guling | kabrêbêgên suwara ||

--- 8 ---

36. Rasulullah seda sèwu warsi | sira bêngok saking wismanira | bok kongsi modot gulune | masa bisa karungu | tiwas kêsêl tur tanpa kasil | guru tiga angucap | ujare cocotmu | layak mêsum ora lumrah | anyampahi pêpundhène wong sabumi | Gatholoco manabda ||

37. bênêr mêsum saking susah mami | kadunungan barang ingkang gêlap | awit cilik têkèng mangke | kèwuhan jawab ingsun | yèn konangan ingkang darbèni | supaya bisa luwar | ingsun jaluk rêmbug | kapriye bisane jawab | aywa nganti kêna ukum awak mami | guru tiga miyarsa ||

38. asru ngucap nyata sira maling | ora pantês rêmbugan lan ingwang | sira iku wong munapèk | duraka ing Hyang Agung | lamun ingsun gêlêm mulangi | pakartine dursila | mring panjawabipun | ora wurung katularan | nadyan ingsun datan anglakoni maling | yèn gêlêm mulangana ||

39. nalar bangsat paturane maling | yêkti dadi mèlu kêna siksa | Gatholoco pamuwuse | yèn sirèku tan purun | amulangi mring jawab maling | payo padha cangkriman | nanging pamintèngsun | badhenên ingkang sanyata | lamun sira têlu pisan tan mangêrti | guru tanpa paedah ||

40. kyai guru samya anauri | mara age saiki pasalna | cangkrimane kaya priye | manira arsa ngrungu | yèn wus ngrungu sayêkti bangkit | masa bakal luputa | ucapna dèn gupuh | angajak cangkriman apa | sun batange dimèn padha dèn saksèni | santri murid nonoman ||

3. Sinom
Cangkriman êndi kang tuwa: Dhalang wayang kêlir balencong
1. Gatholoco nulya ngucap | dhalang wayang lawan kêlir | balencong êndi kang tuwa | badhenên cangkriman iki | yèn sira nyata wasis | mêsthi wêruh ingkang sêpuh | Ahmad Arif ambatang | kêlir kang tuwa pribadi | sadurunge ana dhalang miwah wayang ||

2. balencong durung pinasang | kêlir ingkang wujud dhingin | wus jumênêng keblat papat | ngisor têngah lawan nginggil | mila tuwa pribadi | Abduljabar asru muwus | hèh Ahmad Arif salah | pambatangmu iku sisip | panêmuku tuwa dhewe kaki dhalang ||

3. anane kêlir lan wayang | kang masang balencong sami | wayang gaweane dhalang | mulane tuwa pribadi | tan ana kang madhani | anane dhalang puniku | ingkang karya lampahan | nyritakake ala bêcik | asor unggul tan liya saking ki dhalang ||

4. nulya Kyai Abdulmanap | nambungi wacana aris | karo pisan isih salah | padha uga durung ngrêti | datan bisa mrantasi | tur rèmèh kewala iku | mung nalar luwih gampang | ora susah nganggo mikir | sun ngarani tuwa dhewe wayangira ||

--- 9 ---

5. upama wong nanggap wayang | isih kurang têlung sasi | dhalange pan durung ana | panggonane durung dadi | wus ngucap nanggap ringgit | tutur mitra karuhipun | sun arsa nanggap wayang | ora ngucap nanggap kêlir | ora ngucap nanggap balencong lan dhalang ||

6. wus mupakat janma kathah | kang tinanggap apan ringgit | durung paja-paja gatra | wus muni ananggap ringgit | mila tuwa pribadi | Gatholoco alon muwus | Abduljabar Dulmanap | tanapi Si Ahmad Arif | têlu pisan pambatange padha salah ||

Batanganing cangkriman kang bênêr
7. yên mungguh pamêthèk ingwang | balencong tuwa pribadi | sanadyan kêlir pinasang | gamêlane wus miranti | dhalang niyaga linggih | yèn maksih pêtêng gènipun | sayêkti durung bisa | dhalange anampik milih | nyritakake sawiji-wijining wayang ||

8. kang nonton tan ana wikan | marang warnanira ringgit | margane isih pêtêngan | ora kêna dèn tingali | yèn balencong wus urip | kantar-kantar katon murub | kêlire kawistara | ing ngandhap miwah ing nginggil | kanan kering Pandhawa miwah Kurawa ||

9. ki dhalang nèng ngisor damar | bisa nampik lawan milih | nimbang gêdhe cilikira | tumrap marang siji-siji | watake kabèh ringgit | pinantês pangucapipun | awit pituduhira | balencong ingkang madhangi | pramilane balencong kang luwih tuwa ||

10. dene unining gamêlan | wayange kang dèn gamêli | dhalange mung darma ngucap | si wayang kang darbe uni | prayogi gêdhe cilik | manut marang dhalangipun | sinigêg gangsa ika | kaki dhalang masesani | nanging darma ngucap molahake wayang ||

11. parentahe ingkang nanggap | ingkang aran Kyai Sêpi | basa sêpi tanpa ana | anane ginêlar yêkti | langgêng tan owah gingsir | tanpa kurang tanpa wuwuh | tanpa rèh tanpa guna | ingkang luwih masesani | ing solahe wayang ucape ki dhalang ||

12. ingkang mêsthi nglakonana | ingkang ala ingkang bêcik | kang nonton mung ingkang nanggap | yèku aran Kyai Urip | yèn damare wus mati | kabèh iku dadi suwung | tan ana apa-apa | lir ingsun duk durung lair | têtêp suwung ora ana siji apa ||

13. basa kêlir iku raga | wayange suksma sajati | dhalange Rasul Mukhammad | balencong wahyune urip | iku upama Widhi | cahyane urip puniku | nyrambahi badanira | jaba jêro ngandhap nginggil | wujudira wujude Allah kang murba ||

--- 10 ---

14. yèn wayang mari tinanggap | wayange kalawan kêlir | sinimpên sajroning kothak | balencong pisah lan kêlir | dhalang pisah lan ringgit | marang êndi paranipun | sirnane blencong wayang | upayanên dèn kapanggih | yèn tan wêruh sira urip kaya rêca ||

15. benjang yèn sira palastra | uripmu ana ing êndi | saikine sira gêsang | patimu ana ing êndi | uripmu bakal mati | pati nggawa urip iku | ing êndi kuburira | sira gawa wira-wiri | tuduhêna dununge panggonanira ||

16. guru tiga duk miyarsa | anyêntak sarwi macicil | rêmbug gunêm ujarira | iku ora lumrah janmi | Gatholoco nauri | dhasar sun karêpkên iku | aja lumrah wong kathah | ngungkulana mring sasami | ora trima duwe kawruh kaya sira ||

Banjure bêbantahan ilmu
17. santri padha ambêk lintah | ora duwe mata kuping | anggêre amis kewala | cinucup nganti malênthi | ora ngrêti yèn gêtih | gandane amis tur arus | kinira madumangsa | yèn wus warêg mangan gêtih | amalêngkêr tan mêtu nganti sawarsa ||

18. wêkasan kaliru tampa | tan wruh têmah ndurakani | manut kitab mêngkap-mêngkap | manut dalil tanpa misil | amung ginawe kasil | sinisil ing rasanipun | rasa ni'mating ilat | lan rasane langên rêsmi | rasanira ing kawruh ora rinasa ||

19. têtêp urip tanpa mata | matamu mata soca pring | matamu tanpa paedah | matamu tan migunani | kyai guru mangsuli | muring-muring asru muwus | apa sira tan wikan | mring mataku loro iki | Gatholoco sumaur sirèku bêja ||

20. dene padha duwe mata | loro-loro guru siji | apa sira wani sumpah | yè[5] duwe mata kêkalih | guru tiga nauri | dhasar sayêktine ingsun | têtela duwe mata | têtêp loro mata mami | Gatholoco gumujêng sarwi anyêntak ||

21. sirèku wani gumampang | sayêkti bakal bilai | ngaku dudu matanira | sun lapurakên pulisi | mêsthine dèn talèni | angaku loro matamu | yèn nyata matanira | konên gilir gênti-gênti | prentahana siji mêlèk siji nendra ||

22. dadi salawasmu gêsang | ora kêna dimalingi | guru tiga samya ngucap | êndi ana mata gilir | Gatholoco nauri | tandhane nyata matamu | sira wênang masesa | saprentahmu dèn turuti | yèn tan manut yêkti dudu matanira ||

--- 11 ---

23. guru tiga samya mojar | aku wani sumpah yêkti | awit cilik praptèng tuwa | tan pisah lan rai mami | Gatholoco mangsuli | dene sira wani ngaku | matamu ora pisah | mata olèhmu ing êndi | apa tuku apa gawe apa nyêlang ||

24. apa sira winèwèhan | iya sapa kang mènèhi | kalawan saksine sapa | dina apa anèng êndi | guru tiga miyarsi | dhêlêg-dhêlêg datan muwus | wasana samya ngucap | gaweane bapa bibi | Gatholoco gumuyu alatah-latah ||

25. kiraku wong tuwanira | loro pisan padha mukir | karone ora rumangsa | gawe irung mata kuping | lanang wadon mung sami | ngrasakake ni'matipun | iku dadya jalaran | wujude ragamu kuwi | ora nêdya gawe rambut kuping mata ||

26. guru tiga nulya mojar | Allah Ingkang Maha Suci | ingkang karya raganingwang | Gatholoco anauri | prênah apa sirèki | kalawan Kang Maha Luhur | dene ta pinaringan | mata loro kanan kering | têlu pisan pinaringan grana lesan ||

27. guru tiga saurira | katrima pamuji mami | Gatholoco asru nyêntak | pujimu pujining Widhi | sira ora nduwèni | marang pangucap sadarum | iku ucaping Allah | yèn mangkono sira maling | wani-wani kadunungan barang gêlap ||

28. yèn tan bisa ndunungêna | kajêdhêgan ingkang dhiri | mêsthine dadi sakitan | ora kêna sira mukir | mêloke wus pinanggih | têka ngêndi asalipun | yèn asale tan wikan | matanira loro kuwi | ora kêna angukuhi matanira ||

29. sakèhing rèh lakonana | yèn tan manut sun gitiki | jalaran sira wus salah | kajêdhêgan sira maling | lah iku duwèk mami | sira anggo tanpa urus | saikine balèkna | ilange duk jaman gaib | ingsun simpên ana satêngahing jagad ||

30. saksine si wujud ma'na | cirine rina lan wêngi | ingsun rêbut tanpa ana | saiki lagya pinanggih | sira ingkang nyimpêni | santri padha tanpa urus | yèn sira tan ngulungna | sun lapurake pulisi | ora wurung munggah ing rad pangadilan ||

31. mêsthi sira kokum pêksa | yèn wêngi turu nèng bui | lamun rina nambut karya | sabên bêngi dèn kandhangi | beda kalawan mami | salawase ngong tumuwuh | sadurunge tumindak | ingkang dadya sêdya mami | agal alus kasar lêmbut ingsun nalar ||

32. murih aja dadi salah | Ahmad Arif anauri | gunêman karo wong edan | Gatholoco amangsuli | edanku awit cilik | kongsi mangke praptèng umur | ingsun tan bisa waras | sabên dina owah gingsir | nampik milih panganan kang enak-enak ||

--- 12 ---

33. panganggo kang sarwa endah | ingsun edan urut margi | nurut margane kamulyan | Abduljabar muring-muring | asru sumaur bêngis | rêmbugan lan asu buntung | Gatholoco angucap | bênêr olèhmu ngarani | sakrabatku bapa kaki buyut canggah ||

34. dhasare buntung sadaya | tan ana buntut sawiji | basa asu ma'na asal | buntut iku wus ngarani | ingsun jinising janmi | ora buntut lir awakmu | balik sira wong apa | sira gundhul anjêdhindhil | apa Landa apa Koja apa Cina ||

35. apa sira wong Bênggala | guru tiga anauri | ingsun iki bangsa Jawa | Mukhammad agama mami | Gatholoco nauri | sira wong kapir satuhu | Kristên agamanira | lamun sira bangsa Jawi | dene sira tan nêbut Dewa Bathara ||

36. agama Rasul Mukhammad | agamane wong ing Arbi | sira nêbut liya bangsa | têgêse sinipat kapir | tan sêbutmu pribadi | anggawe rusak uripmu | mulane tanah Jawa | kabawah mring liya jinis | krana rusak agamane kuna-kuna ||

37. wiwit biyèn jaman purwa | Pajajaran Majapait | wong Jawa agama Budha | jaman Dêmak iku salin | nêbut Rasulullahi | sêbute wong Arab iku | saiki sira tular | anilar agama lami | têgêsira jawa jawal kapir kopar ||

38. têgêse kapir kapiran | bangsa kapiran kabêsmi | aming amung sawatara | dadi mokale saiki | tan nganggo cara Jawi | Mukhammad agamanipun | angaku bangsa Arab | sira anèng tanah Jawi | têgêsira iku Kristên bangsa Arab ||

39. guru tiga duk miyarsa | sru nyêntak sarwi nudingi | Gatholoco sira gila | Gatholoco anauri | ingsun gila sayêkti | yèn wêruh kaya dhapurmu | wêdi bok katularan | ora duwe mata kuping | kawruhira amung jakat lawan pitrah ||

40. kyai guru tiga pisan | tyasnya runtik anauri | nyata sira anak jalang | Gatholoco amangsuli | iku bênêr tan sisip | bapa biyung kaki buyut | kabèh kêna ing pêjah | lamun wis tumêkèng jangji | yêkti mulih mring ajale padha ilang ||

41. kiraku manawa sira | mêtu saking rêca wêsi | dene wujud tanpa nyawa | sira ora duwe budi | kyai guru nauri | samya misuh trukbyangamu | Gatholoco angucap | iku bangêt trima mami | krana sira têlu pisan misuh mringwang ||

42. sira nuduhake biyang | ingsun iki tan udani | duk lair saking wadonan | amung ingkang sun gugoni | wong tangga kanan kering | bapa biyang ingkang ngaku | nganakake maringwang | iku ingkang sun sungkêmi | nanging batin ingsun ora wani sumpah ||

--- 13 ---

43. iya iku bapa biyang | ingkang wêruh lair mami | saikine sira bisa | nuduhake biyang mami | wismane ana ngêndi | lawan sapa aranipun | amba ciyute pira | duwèke wong tuwa mami | yèn tan wêruh iku ujar ambêlasar ||

44. krana ingsun nora wikan | wujude ingsun saiki | mujud dhewe tanpa lawan | Allah ora karya mami | anane raga mami | gaweanira Hyang Agung | duk anèng alam dunya | ana satêngahing bumi | lawan sira kala karya raganira ||

45. sawindu lawan sawarsa | rolas wulan pitung ari | pêndhak pasar ratri siyang | saêjam sawidak mênit | ora kurang tan luwih | wukune mung têlung puluh | raganingsun duk dadya | sarta wus wani nyampahi | wruhaningsun sanadyan saiki uga ||

46. badanku kêna ing rusak | urip mami angawruhi | saobah-osiking badan | Rasulullah andandani | krana ingsun kêkasih | kinarya Pangeran ingsun | marang sagunging sipat | nggêsangkên saliring tunggil | iya ingsun iya Allah ya Mukhammad ||

47. guru tiga asru mojar | sira wani angakoni | tunggal wujud lan Pangeran | apa kuwasamu kuwi | Gatholoco nauri | ngawruhi dadine lêbur | kalawan pêparêngan | karsane Kang Maha Suci | ingsun dhewe tan kuwasa apa-apa ||

48. ragèngsun wujuding Suksma | angawruhi ing Hyang Widhi | tumindak karsanira Hyang | awèh mosik liya mami | Mukhammad kang duwèni | pangucap paningal ingsun | pangganda pamiyarsa | dene lesan lawan dhiri | kabèh iku kagungane Rasulullah ||

49. ingsun ora apa-apa | mung pangrasa duwèk mami | iku yèn ana sihing Hyang | yèn tan ana sihing Widhi | duwèkingsun mung sêpi | basa sêpi iku suwung | tan ana apa-apa | lir ingsun duk durung dadi | têtêp suwung ora wêruh siji apa ||

50. Abduljabar nulya mojar | sira iku angakoni | wujudmu wujuding Suksma | ing mangka ragamu kuwi | kêna rusak bilai | ora langgêng sira wutuh | Gatholoco angucap | ingkang rusak iku bumi | kalimputan wujud mami lan Pangeran ||

51. ingsun Ingkang Maha Mulya | tan kêna rusak bilai | ingkang langgêng swarga mulya | kyai guru anauri | yèn mangkono sirèki | wêruh pêsthine Hyang Agung | kang durung kalampahan | Gatholoco anauri | wêruh pisan pêsthine mring raganingwang ||

52. ingsun pêsthi awak ingwang | wayah iki dina iki | jêjagongan lawan sira | mêngko gawe pêsthi maning | kang durung dèn lakoni | kanggone mêngko lan besuk | supaya aja salah | dadi ora kurang luwih | lamun salah ngrusak buku sastra angka ||

--- 14 ---

53. kalawan ngrusak gulungan | iku bangêt wêdi mami | wêdi manawa dinukan | marang ingkang juru tulis | mulane ngati-ati | gawe pêsthi aja kliru | kyai guru angucap | kang durung sira lakoni | bêkja sarta cilakamu besuk apa ||

54. anèng êndi kuburira | Gatholoco anauri | kuburan wus ingsun gawa | sabên dina urip mami | kalawan ngudanèni | ing sawatês umung ingsun | kalamun parêk 'ajal | sajroning rolas jam mami | lagya milih dina sarta wayahira ||

55. yèn gawe pasthi samangkya | papêsthène awak mami | bokmanawa luwih kurang | susah anggolèki pêsthi | bêcike sabên ari | anggawe papêsthèn iku | manut sênênging driya | dadi ora kurang luwih | ora angèl ora cidra ing sêmaya ||

56. Kyai Abduljabar ngucap | pêsthine marang Hyang Widhi | ingkang durung kalampahan | Gatholoco anauri | iku pêsthèning Widhi | dudu pêsthi saking ingsun | Allahku sabên dina | anggawe papêsthèn mami | anuruti marang kabèh karsaningwang ||

57. guru tiga sarêng ngucap | Gatholoco sira iki | nyata kasurupan setan | Gatholoco anauri | bênêr pan nora sisip | kala ingsun durung wujud | ana ing alam samar | tumêka ing jaman mangkin | setan ingsun durung pisah saking raga ||

58. basa setan iku seta | asaling bibit sakalir | wujud ingsun duk ing kuna | punika asale putih | lamun durung mangrêti | iya iku asal ingsun | purwa saking sudarma | tumêka kalamullahi | sayêktine ingsun asal kama pêthak ||

59. mênèk guru têlu sira | kama irêng ingkang dadi | dene buntêt tanpa nalar | Abdulmanap duk miyarsi | mojar mring Ahmad Arif | Abduljabar yèn sarujuk | wong iki pinatènan | lamun maksih awèt urip | ora wurung ngrusak syara Rasulullah ||

60. iku wong mbubrah agama | akarya sêpining masjid | Gatholoco asru ngucap | dèn enggal nyuduk mring mami | sapisan nyuduk jisim | pindho bathang sira suduk | ya ingsun utang apa | arsa matèni mring mami | saurira mung lêga rasaning driya ||

61. krana sira ngrusak syara' | Gatholoco anauri | syara' tan kêna rinusak | pinêsthi dening Hyang Widhi | syara'e wong abukti | linêbokkên lesanipun | kang saguh ngrusak syara' | yèn mangan lêbokna silit | iku têtêp aran janma ngrusak syara' ||

62. dene bangsane agama | sasênênge wong aurip | sanadyan agama Cina | lamun têrus lair batin | yêkti katrima ugi | guru têlu agamamu | iku agama kopar | agamaku ingkang suci | iya iku kang aran agama rasa ||

--- 15 ---

63. têgêse agama rasa | nuruti rasaning ati | rasaning badan lan lesan | iku kabèh sun turuti | rasaning lêgi gurih | pêdhês asin sêpêt kêcut | pait gêtir sadaya | sira agama punapi | saurira agamaku Rasulullah ||

64. Gatholoco asru ngucap | patut sira tanpa budi | aran ra punika raras | sul usul raras kang sêpi | sul asal têgêsnèki | mulane sirèku kumprung | guru tiga miyarsa | sigra kesah tanpa pamit | sakancane garundêlan urut marga ||

65. sangêt dènnya nguman-uman | Ahmad Arif muwus aris | Abduljabar Abdulmanap | salawasku urip iki | aja pisan pinanggih | kalawan wong ora urus | manusa tan wruh tata | jroning ngimpi ingsun sêngit | yèn kapêthuk sun mingkar tan sudi panggya ||

66. Gatholoco kang tinilar | anèng ngisoring waringin | rumasa yèn mênang bantah | mangkana osiking galih | bangêt kêpati-pati | angêkul samèng tumuwuh | sun kira luwih mana | pangawruhe guru santri | dene iku isih bodho kurang nalar ||

Gatholoco rumasa mênang bantahe
67. durung padha durung timbang | yèn tinandhing kawruh mami | durung nganti ingsun gêlar | kawruhku kang luwih èdi | prandene anglungani | kalah tan bisa sumaur | yèn mangkono sun kira | ingkang muruk tanpa budi | iku nyata setan ingkang mindha janma ||

68. lamun wulange manusa | mêsthine padha mangrêti | mring duga lawan prayoga | aywa karêm karya sêrik | mulane kudu eling | eling marang ingkang asung | asung urip kamulyan | upayanên dèn kapanggih | yèn pinanggih padhang têrang sagung nalar ||

69. yèn padhang têgêse gêsang | lamun pêtêng iku mati | janma ingkang duwe nalar | aran manusa sajati | yèn luwih wus ngarani | agal myang alus cinakup | tan kadya guru tiga | bodhone kêpati-pati | cupêt kawruh pêtêng nalar ma'nanira ||

70. Gatholoco gya lumampah | têtêmbangan urut margi | kêbo bang (sapi) kagok upama | sapisan maning pinanggih | bibis alit ing tasik (undur-undur) | ora mundur bantah kawruh | pêlêm gung mawa ganda (kuwèni) | kawuk ingkang mindha warni (slira) | bêcik ingsun ngêntèni lan ura-ura ||

Wangsalan pangura-urane Gatholoco
71. gudhe rambat (kara) puspa krêsna (tlasih) | manira pan isih wani | witing pari (dami) enthong palwa (wêlah) | ora nêdya kalah mami | araning wisma paksi (susuh) | mungsuh sira guru pêngung | parikan ulêr kambang (lintah) | ingsun sênêng bantah ilmi | wêlut wisa (ula) tininggal atiku gêla ||

--- 16 ---

72. mêndhung pêthak (mega) kunir pita (têmu) | muga-muga têmu maning | têpi wastra rinumpaka (kêmadha) | banjur padha maring êndi | kayu rineka janmi (golèk) | apa golèk guru jamhur | sarkara munggèng tala (madu) | arsa dèn adu lan mami | wadung rema (cukur) malah sokur yèn mangkana ||

73. jangkrik gung wismèng kêbonan (gangsir) | manira ora gumingsir | bêbasan putrane menda (cêmpe) | sakarêpe sun ladèni | jamang wakul (wêngku) upami | angajak apa sirèku | dhuh lae putêr wisma (dara) | nganggo sira mêjanani | kênthang rambat (katela) sandyan rupaku ala ||

74. mênyawak kang sabèng toya (slira) | prakara mung bantah ilmi | wulu bauning kukila (êlar) | kabèh nalar sun tan wêdi | sayêkti pintêr mami | tinimbang lan sira guru | kaca tumraping netra (têsmak) | ora jamak mêjanani | mulwa rêngka (srikaya) yèn sira luru saraya ||

75. kêmadhuh rujit godhongnya (rawe) | aywa suwe sun antèni | guru ngêndi srayanira | nadyan jamhur luwih wasis | ingsun wani nandhingi | angayoni bantah kawruh | masa ingsun mundura | yèku karsane Hyang Widhi | raganingsun yêktine darma kewala ||

76. Gatholoco sukèng driya | rêrêpèn alon lumaris | miling-miling mung priyangga | dumugi patopan mampir | manjing mring bambon linggih | ngambil klèlèt kang kinandhut | saglindhing dipun untal | mrasuk badan anyêgêri | kraos gatêl astane ngukur sarira ||

4. Pangkur
Kyai Guru Hasan Bêsari ing pondhok Cèpèkan
1. kacarita ing Cèpèkan | pondhok agêng panggenan santri ngaji | punika sampun misuwur | kawêntar manca praja | wontên kyai pinunjul jumênêng guru | 'alim jamhur tanpa sama | kang nama Hasan Bêsari ||

2. kajuwara yèn 'ulama | mila unggul ginuron para santri | muridipun tigang atus | ing wanci bakda 'isya | wusnya salat nèng langgar ngaji sadarum | kyai guru arsa mulang | kitab pêkih miwah tafsir ||

3. undha-usuk warna-warna | wontên santri ingkang lagya nitèni | ma'na lapal Kuranipun | ngasil-ingasil ika | samya takèn-tinakèn mring kancanipun | wontên ingkang sampun paham | ngapalakên kitab Sitin ||

4. tanapi sagunging kitab | sasênênge santri sawiji-wiji | santri ingkang sampun putus | ing ma'na lapal Kuran | mêncil mêncul madoni mring kyai guru | ma'nanira lapal Kuran | angambil sagunging misil ||

5. ingkang sampun kinawruhan | kang sawênèh ana santri pradondi | ing lapal ma'na puniku | udrêg pabên grêjêgan | santri kalih mara mêrak marang guru | gya kasaru tamu prapta | Abduljabar Ahmad Arif ||

--- 17 ---

6. miwah Kyai Abdulmanap | sabat nênêm datan pisah tut wuri | sinauran salamipun | kang ngaji tutup kitab | tamu wau nulya minggah nglanggar gupuh | apan samya sêsalaman | jawab tangan gênti-gênti ||

7. sawusira sêsalaman | sampun wrata sadaya para santri | munggèng langgar tata lungguh | Hasan Bêsari mojar | dene gati kados wontên karsanipun | pukul pintên pangkatira | saking pondhok Rêjasari ||

8. angling Kyai Abduljabar | bakda subuh pangkat wanci byar enjing | milanipun ngantos dalu | kêdangon wontên marga | mandhêg bantah kawon mêngsah tiyang kupur | Gatholoco namanira | dhapure botên mêjaji[6] ||

9. punika setan katingal | anak bêlis ambêkta wadung linggis | pan kinarya ngrusak ngrêmuk | ing syara' Rasulullah | ingkang lêrês dipun wadung têmah putus | yèn pokah rêbah binubrah | agami dèn obrak-abrik ||

10. sadaya syara' tinêrak | morak-marik sirik dèn orak-arik | amung nekad gasruh rusuh | jinawab mung sakêcap | gulagêpan kula tan bangkit sumaur | sagung haram rinampasan | ambubrah syara' lan sirik ||

11. wungkul akal mokal nakal | sangêt ngrèngkèl ngungkil nyrekal mêthakil | sakèh kawruh kabarubuh | sagung pasal kasingsal | dalil-dalil katail ing misilipun | kula mapan mung kasoran | kula nyingkring botên mlangkring ||

12. panggah bantah mêksa kalah | botên bêtah isin dèn iwi-iwi | sakèh padu dipun buru | sakèh jawab tan mênang | salin pisuh botên pasah saya rusuh | malah munggah ngarah sirah | lir maling nêdya anjiling ||

13. kula tansah kaungkulan | pijêr kojur botên sagêd ngungkuli | kula suwun mring Hyang Agung | salami kula gêsang | sampun ngantos kêpranggul tiyang kadyèku | yèn kêpêthuk kula nyimpang | jèjèra kula sumingkir ||

14. manah kula sampun jinja | krana saking kapok dèn iwi-iwi | Hasan Bêsari duk ngrungu | mring nalar kang mangkana | sanalika dènnya ngontor asru bêndu | jaja bang mawinga-winga | muring-muring waja gathik ||

15. netra andik angatirah | Kyai Hasan Bêsari ngucap bêngis | patut kang kaya dhapurmu | santri rèmèh kewala | bênêr sira mantholos êndhasmu gundhul | buntu buntêt tanpa 'akal | mung jakat kang sira incih ||

16. durung patut ginuronan | guru bodho kawruhmu mung sanyari | ora liya kabisanmu | marani anggêr wisma | kang ginawa kasang wadhah karag sêkul | bisane ndonga kabula | ngaji kulhu lamyakunil ||

17. ora padha kaya ingwang | marma gundhul kasundhul ing agami | mila putih surban ingsun | titih tètèh micara | kalah iki mêsthi ngambil saking iku | mila kêthu tarancangan | panjalin ingkang kinardi ||

--- 18 ---

18. kêrigên santri 'ulama | ora kewran kawruhku salin-salin | nrawang putus ngisor dhuwur | mila klambi kêbayak | bisa miyak marang kawruh agal alus | sabuk polèng manca warna | kawruh ingsun warni-warni ||

19. ilmu Jawa Landa Cina | Turki Koja Hindhu Bênggala Kêling | kabèh iku wus kacakup | sun simpên anèng kasang | kawruh Arab awit timur nganti lamur | kawruh Jawa tan kuciwa | dhasar ingsun bangsa Jawi ||

20. mila bêbêd sarung amba | ombèr jêmbar ngungkuli ingkang dakik | kabèh ilmu ingsun wêruh | nganggo têsbèh sanyata | kabèh kawruh ingkang luwih saking alus | ora nana bisa madha | amadhani marang mami ||

21. mulane nganggo gamparan | saparanku angungkuli sasami | mulane cis têkên ingsun | kumêcis nora cidra | anêrawang jaba jêro ngisor dhuwur | upamane ingsun kalah | mungsuh janma tanpa budi ||

22. sayêktine ingsun wirang | golèkana saiki ana ngêndi | Si Gatholoco wong kumprung | ingsun arsa uninga | mring warnane janma ingkang kurang urus | Ahmad Arif ujarira | duk wau sapungkur mami ||

23. tut wingking lampah kawula | kintên-kintên dalu punika ugi | nyipêng wontên kitha Pungkur | Hasan Bêsari ngucap | lamun mrene sun jèwère kupingipun | mungsuh janma ngrusak syara' | kalah lambene sun juwing ||

24. sun karya pangewan-ewan | duk samana dupi sampun byar enjing | wanci bakda salat subuh | prentah mring santri tiga | golèkana Gatholoco dèn katêmu | têkakna mring ngarsaningwang | santri tiga gya lumaris ||

Gatholoco dibutuhake kyai guru
25. datan winarna ing marga | santri tiga lampahnya sampun prapti | ing pacandon kutha Pungkur | nulya manjing ngêpakan | santri tiga pramana samya andulu | ing pacandon wontên janma | êndhèk cilik bokong canthik ||

26. tinakenan namanira | gya sumaur yèn sira takon mami | Gatholoco aran ingsun | santri tiga tuturnya | katimbalan sirèku mring ngarsanipun | guruning santri Cèpèkan | Kiyai Hasan Bêsari ||

27. kinèn sarêng lampah kula | Gatholoco malêlêng ngiwi-iwi | gela-gelo manggut-manggut | nanging kèndêl kewala | cangkêmipun macucu botên sumaur | nulya nêmbang ura-ura | larase mung anggêr muni ||

--- 19 ---

Gatholoco ngura-ura wangsalan
28. piyik anak manuk dara | pêdhèt iku jarene anak sapi | cêmpe cilik anak wêdhus | gudèl anak maesa | kirik cilik iku jare anak asu | bêlo kèpèl anak jaran | gênjik cilik anak babi ||

29. sêkar pucang jare mayang | sêkar mlathi jarene sêkar mlathi | kêmbang gêdhang jare jantung | yèn kêmbang klapa manggar | dhuh kêmbang mênur kêmbang mênur |[7] kêmbang pacar kêmbang pacar | kêmbang sruni kêmbang sruni ||

Gatholoco Panggil
30. santri murid kang dinuta | samya eram sadaya tyasnya gêli | kapingkêl-pingkêl gumuyu | wacana jroning driya | apa baya pancèn duwe lara gêmblung | dene pijêr ura-ura | bêcik kudu diasori ||

31. murid tiga angrêrêpa | sanjang malih sarana ngarih-arih | ingarah mung murih purun | mangga tumuntên pangkat | mring Cèpèkan manggihana kyai guru | manawi dèn arsa-arsa | kêdangon kula ngêntosi ||

32. Gatholoco klewa-klewa | sarwi ngucap apa sira tan uning | ingsun iki lagya ewuh | lan bangêt kêtagihan | lamun sira paripaksa ngundang mringsun | kêthumu bae sun sêlang | prêlu kanggo gadhèn dhingin ||

33. candu rong timbang kewala | nanging jangji sira têbus pribadi | mêngko yèn wus mêndêm ingsun | tumuli mangkat mrana | lamun sira ora lila kêthu iku | ingsun wêgah lunga-lunga | moh nêmoni kyai haji ||

34. santri tiga duk miyarsa | rêrêmbugan lawan rowange sami | lamun ora sinung kêthu | sayêkti tan lumampah | ora wurung kyai guru mêngko bêndu | upama ingsun wènèhna | luwih camah awak mami ||

35. sarta manèh eman-eman | isih anyar kêthu mung siji iki | durung suwe gonku tuku | lagi sapuluh dina | nanging priye mungguh owêl ngeman kêthu | cilaka nampani duka | luwih bêcik dèn turuti ||

36. santri duta kang satunggal | amangsuli mangkana dènnya angling | wus têtela nalar kojur | iku padha kewala | kêthu mami uga anyar olèh tuku | lawase satêngah wulan | rêgane srupiyah putih ||

37. kang satunggal tumut ngucap | ora beda anyare kêthu mami | lagi nganggo patang taun | mangka utang pitung wang | bayar nicil sêtèng sêtèng sabên esuk | sun lowongi durung êsah | isih kurang limang kêthip ||

38. nadyan camah awak ingwang | waton olèh alême guru mami | santri tiga samya muwus | niki kêthu kawula | tampènana Gus Ngantèn sampeyan pundhut | gadhèkna kula sumangga | saksana dipun tampèni ||

--- 20 ---

39. wusnya kêthu tinampènan | santri duta malah dèn iwi-iwi | ngisin-isin sarwi muwus | sirèku ngêntènana | kêthu tiga dipun gantosakên candu | rong timbang cinukit ngingkrang | sinêrèt bantalan dhingklik ||

Gatholoco ngura-ura wangsalan manèh
40. wus tuwuk panyêrètira | bêdudane nulya dipun sangkêlit | Gatholoco gya lumaku | dèn iring santri tiga | sadangune lumampah urut dalanggung | ngupaya sênênging driya | rêrêpèn sinawung gêndhing ||

41. bismillah sun ura-ura | sun wangsalan pêtis apyun (candu) upami | ana kêthu dadi candu | candu dadi gèlèngan | pathèk tungkak (bubul) gèlèngane dadi kêbul | kêbule mrasuk mring badan | sumrambah dadi nyêgêri ||

42. jênang sobrah (agêr-agêr) ancur kaca (rasa) | balung tipis munggèng pucuk dariji (kuku) | sêgêr dadi rosa mlaku | nanging ingkang kelangan | paribasan sabêt kuda (cêmêti) mêsthi gêtun | aranira tirta maya (wisuhan) | misuh-misuh jroning batin ||

43. dhuh bakul sotya kêncana (para) | sela ingkang kinarya ngasah lading (ungkal) | manira bakal katêmu | guru santri Cèpèkan | paksi alit kang dadya sasmitèng tamu (prênjak) | pêthèl panjang tanpa sangkal (tatah) | nêdya ngajak bantah ilmi ||

44. kadhal gung wismèng bangawan (bajul) | jambu ingkang isi lir mirah èdi (dlima) | sanadyan guru pinunjul | alim jamhur ulama | wadung pari (ani-ani) ingsun uga wani mungsuh | mrica kêcut dhêdhompolan (wuni) | sagêndhinge sun ladèni ||

Gatholoco tumêka ing pondhok Cèpèkan
45. dumugi pondhok Cêpêkan | kacarita ing pondhok para santri | miwah sagung para guru | mulat kang lagya prapta | maksih wontên plataran ngandhap wit jêruk | Kyai Abduljabar ngucap | mring Kyai Hasan Bêsari ||

46. tiyang makatên punika | najis mêkruh tan pantês minggah mriki | Hasan Bêsari sumaur | nadyan mêkruh najisa | nanging iku têkane saking karêpmu | bêcik kinèn munggah langgar | dimène tumuli linggih ||

47. rêgêd ora dadi ngapa | yèn wus lunga tilase disirami | Hasan Bêsari gya dhawuh | uwong ala lungguha | kono bae ing jrambah lor wetan iku | Gatholoco sigra minggah | marang langgar mapan linggih ||

48. sendheyan prênah lor wetan | bêdudane maksih dipun sangkêlit | nulya nithik karya latu | ngakêp rakok têgêsan | têgêsane sadriji kêbule mabul | mratani sajroning langgar | ambêtipun sêngak sangit ||

--- 21 ---

49. para santri tutup grana | wontên ingkang ngalih dènira linggih | Hasan Bêsari amuwus | sira jênêngmu sapa | wangsulane Gatholoco aran ingsun | Hasan Bêsari têtanya | apa kang sira sangkêlit ||

50. sumaur iki watangan | watangane cipta pikir kang êning | anadene pêntholipun | iki arane cupak | prêlu kanggo mapak kawruh ingkang luput | obate candu lan bakal | ron awar-awar kinardi ||

51. dadi arang ingkang tawar | yèn kacampuh obat kalawan mimis | ora wurung kêna bêndu | mimis glintiran madat | yèn wus awas patitise damar murub | lesane pucuking ilat | sêntile napas kang lungid ||

52. cethute aran dzatullah | rasa awor ngumpul dadi sawiji | manjing marang cêthutipun | rumasuk jroning badan | sumarambah kulit daging balung sungsum | tyas ingsun padhang nêrawang | ora kewran kabèh pikir ||

Bêbantahan Balsafah
53. Hasan Bêsari ngandika | sira wani mapaki kawruh mami | nganggo sira wani nglêbur | mring syara' Rasulullah | apa sira nampik urip dhêmên lampus | ora wêdi manjing nraka | ora melik munggah swargi ||

54. Gatholoco alon ngucap | kaya apa bisane nampik milih | wus pinêsthi mring Hyang Agung | sakèhing kasusahan | iku dadi duwèke marang wong lampus | dene sakèhing kamulyan | dadi duwèke wong urip ||

55. yèn wong urip iku susah | mêtu saking takdirira pribadi | ingkang gawe susah iku | dene Kang Maha Mulya | sipat murah puniku kagunganipun | nanging kabèh sipat samar | ora kêna tinon lair ||

56. sira ingkang tanpa nalar | endah-endah ingkang sira rasani | suwarga naraka iku | mangka katon wus cêtha | sapa-sapa ingkang mulya uripipun | iku ingkang manjing swarga | sapa mlarat manjing gêni ||

57. ya iku manjing naraka | Kyai Hasan Bêsari amangsuli | suwarga naraka iku | besuk anèng akhirat | Gatholoco sumaur sarwi gumuyu | lamun besuk ora nana | anane namung saiki ||

58. kyai guru saurira | nyata nakal rêmbuge janma iki | maido marang Hyang Agung | lan syara' Rasulullah | pancèn wajib pinatènan dimèn lampus | lamun maksih awèt gêsang | akarya sêpining masjid ||

59. Gatholoco alon ngucap | ora susah sira matèni mami | nganggo gaman tumbak dhuwung | saiki ingsun pêjah | Kyai Hasan Bêsari asru sumaur | iku lagi tatanira | wong mati cangkême criwis ||

60. awake wutuh lir rêca | Gatholoco alon dènnya nauri | yèn patine kewan iku | nganti gograge badan | mati aking ya iku patining kayu | yèn ilang patining setan | ingkang kaya awak mami ||

--- 22 ---

61. ora mujud ora ilang | mangka iku ingsun uga wus mati | kang mati iku nêpsuku | mulane kabèh salah | ingkang urip budi pikir nalar jujur | pisahe raga lan nyawa | kinarya tundhaning lair ||

62. iku ingkang aran sadat | pisahira kawula lawan Gusti | lunga pisah têgêsipun | dadi roh Rasulullah | yèn wis pisah ragane lan suksma iku | rasa pangrasa lan cahya | panggonane ana ngêndi ||

63. kyai guru saurira | bênêr ingsun luluh awor lan siti | rasa lan pangrasa iku | kalawan cahya gêsang | pan kagawa iya marang suksmanipun | kabèh munggah mring suwarga | Sang Ijrail ingkang ngirid ||

64. lamun suksmane wong Islam | kang nêtêpi salat limang prakawis | sarta akèh pujinipun | rina wêngi tan owah | anêtêpi jakat salat pasanipun | pitrah ing dina riyaya | yèn katrima ing Hyang Widhi ||

65. kaunggahakên suwarga | krana manut parentahe jêng nabi | kabèh olèh-olèh ingsun | kang wus kasêbut syara' | yèn suksmane wong kapir ingkang tan manut | dhawuhe Jêng Rasulullah | pinanjingakên yumani ||

66. awit mukir mring panutan | yèn wong kapir dadi satruning Widhi | Gatholoco asru muwus | dene Ingkang Kuwasa | nganggo nyatru marang wong kapir sadarum | lamun sira tan pracaya | maring kudrating Hyang Widhi ||

67. maido kuwasaning Hyang | dènnya karya warnane umat nabi | anane kapir puniku | sapa kang gawe kopar | lawan manèh ingkang karya uripipun | akarya bêja cilaka | tan liya Hyang Maha Suci ||

68. upama Allah duwea | satru kapir murtat mrang Hyang Widhi |[8] bêcik sadurunge wujud | tinitah anèng dunya | dadi ora duwe satru ing Hyang Agung | yèn mêngkono Allahira | iku ora duwe budi ||

69. dhêmên karya kasusahan | adu-adu wong Islam lawan kapir | beda kalawan Allahku | mêpêki ing aguna | anuruti sakarêpe umatipun | ora ana kapir Islam | beda-beda kang agami ||

70. têgêse aran agama | panganggone ngabêkti mring Hyang Widhi | ing sasêbut-sêbutipun | waton têrus kewala | tanpa salin agamane langgêng têrus | sapa kang salin agama | nampik agamane lami ||

71. iku kapir aranira | krana nampik papêsthène Hyang Widhi | agamamu iku kupur | nampik lêluhurira | sasat nampik papêsthènira Hyang Agung | panyêbutmu siya-siya | anêbut namaning Widhi ||

72. sira iku bisa kandha | lamun kapir suksmane manjing gêni | suksmane wong Islam iku | kabèh manjing suwarga | apa sira wis tau nglakoni lampus | wêruh suwarga naraka | panggonane anèng ngêndi ||

--- 23 ---

73. Hasan Bêsari angucap | kang kasêbut sajroning kitab mami | Gatholoco sru gumuyu | sira santri kêparat | ngandêl marang daluwang mangsi bukumu | nurun bukune wong sabrang | dudu tinggalan naluri ||

74. buku têmbung cara Arab | tan ngopèni buku saking naluri | sayêktine kabisanmu | mung kitab sêmbarangan | sira gawa olèh-olèh lamun lampus | katur marang Gusti Allah | bali ingkang duwe maning ||

75. bakale apa katrima | krana iku kagungane pribadi | sakèhe puji dhikirmu | kabèh pangucapira | iku uga kagunganira Hyang Agung | mangka sira aturêna | bali marang kang darbèni ||

76. apa nora nêmu dosa | iku kabèh kagungane Hyang Widhi | kapriye olèhmu matur | kyai guru saurnya | sira iku maido kitabing rasul | Gatholoco alon ngucap | tan pisan maido mami ||

77. sawuse sira tumingal | mring unine buku daluwang mangsi | pikirên kanyatahanmu | rasane saking sastra | sarta manèh sira iku mau ngaku | besuk lamun sira pêjah | anggawa sanguning brangti ||

5. Asmaradana
1. rèhning sira wis ngakoni | benjang lamun sira pêjah | rasakna badanmu kuwe | kalawan cahyamu gêsang | obah-osiking manah | anggawa lapal suksmamu | munggah mring suwarga loka ||

2. Sang Ijrail ingkang ngirid | sowan ngarsane Hyang Suksma | yèn mangkono sira kuwe | ora ngamungna nèng dunya | olèhmu dadi bangsat | anèng khirat dadi pandung | anggawa dudu duwèknya ||

3. sira anèng dunya iki | kadunungan barang gêlap | ora tuku ora nyilèh | sira anggo sabên dina | ing mangka anèng khirat | anggawa dudu duwèkmu | dunya khirat dadi bangsat ||

4. tanpa gawe jungkar-jungkir | nêmbah salat madhêp keblat | clumak-clumik kumêcape | angapalake alip lam | têgêse iku lapal | angawruhana asalmu | urip praptèng kailangan ||

5. sirèku kaliru tampi | ngawruhi asale wayah | subuh luhur myang asare | mahrib lawan bakda isya | sayêkti tanpa guna | sipat urip duwe irung | padha wêruh marang wayah ||

6. yèn mangkono sira kuwi | mung mangeran marang wayah | tan mangeran Ingkang Gawe | lamun bêngi sarta awan | pijêr kêtungkul wayah | ora mikir mring awakmu | urip praptèng kailangan ||

7. rasane badanmu kuwi | kagungane Rasulullah | cahyane uripmu kuwe | kagunganira Pangeran | obah-osiking manah | Mukhammad kang gawa iku | duwèkmu amung pangrasa ||

--- 24 ---

8. mangka sira gawa kuwi | ora sira ulihêna | balèkna marang Kang Duwe | yèn sira maksih anggawa | titipan tri prakara | apa sira ora lampus | kyai guru duk miyarsa ||

9. kêthune binanting siti | muring-muring ngucap sora | mring êndi gonku ngulihke | ingsun tan rumasa nyêlang | titipan tri prakara | Gatholoco gya gumuyu | sira urip tanpa mata ||

10. upama padhanging rawi | asalira saking surya | sirna kalawan srêngenge | kalamun padhange wulan | asale saking wulan | sirnane kalawan santun | bali manèh asalira ||

11. Hasan Bêsari nauri | krana ngapa rasanira | lan cahyamu urip kuwe | myang obah-osiking manah | tan sira ulihêna | marang Kang Kagungan iku | Gatholoco asru nyêntak ||

12. ingsun iki ora wani | ngulihake durung masa | yèn tan ana pamundhute | ingsun wêdi bok kinira | anampik sihirèng Hyang | manawa nêmu sêsiku | Hasan Bêsari angucap ||

13. kang kasêbut kitap mami | saking Nabi Rasulullah | mangka muni mrentahake | sakèhe umat Mukhammad | salat witri riraya | Gatholoco gya sumaur | sirèku kaliru tampa ||

14. kapriye salatmu kuwi | kang katur Nabi Mukhammad | kyai guru pangucape | salat witri iku iya | salat sakobêrira | Gatholoco alon muwus | sirèku kaliru tampa ||

15. yèn mangkono sira kuwi | dudu umat Rasulullah | dene sira ngèstokake | sariate nabi lima | êndi panêmbahira | mring Nabi Mukhammad iku | kyai guru saurira ||

16. sêmbah ingsun salat witri | iya ing samasa-masa | Gatholoco pamuwuse | sira iku santri blasar | mangka Nabi Mukhammad | têtela nabi panutup | tunggule nabi nadaya ||

17. parentahe ora sisip | wus kapacak anèng kitab | ingkang salah sira dhewe | kinèn sujud kaping lima | rina wêngi mangkana | esuk-esuk wayah subuh | sujud tumrap maring Adam ||

18. iku dudu Adam Nabi | adam suwung sujudana | kang suwung langgêng anane | marmanira sinujudan | dene luwih kuwasa | ngilangake pêtêng iku | kagêntèn padhanging surya ||

19. panase saya ngluwihi | saking kuwasaning Allah | surya iku darma bae | sakèhe manusa dunya | samya susah sadaya | krana saking panasipun | Nabi Mukhammad parentah ||

--- 25 ---

20. marang umatira sami | supaya padha sujuda | marang Kang Murbèng Alame | tatkala patang rakaat | kabèh padha nuwuna | mring sudane panas iku | lan sudane dosanira ||

21. lan padha nuwuna maning | linanggêngna kaluhuran | kaya luhure srêngenge | pramilane lama-lama | tumurun saya andhap | dadya asrêp panasipun | wong akèh ngarani asar ||

22. Nabi Mukhammad ningali | parèntah mring umatira | supayane sujud manèh | sarta padha nênuwuna | langgêng ananing Suksma | lan padha nuwuna iku | linanggêngna kaluhuran ||

23. Pangeran Kang Maha Luwih | angganjar ing asorira | linanggêngna kamulyane | dadine bisa kalakyan | tumurun saya andhap | mulane ngaranan surup | sira padha sumurupa ||

24. kuwasanira Hyang Widhi | bisa gawe pêtêng padhang | gawe unggul lan asore | kang padhang têgêse gêsang | kang pêtêng iku pêjah | Nabi Mukhammad andulu | parentah mring umatira ||

25. dèn purih sujuda maning | marang Ingkang Murbèng Alam | dene luwih kuwasane | bisa gawe pêtêng padhang | lan gawe pêjah gêsang | bilai asor lan unggul | lama-lama kang baskara ||

26. jagade dhatan kaèksi | pêtênge saya katara | amratani jagad kabèh | manusane alam dunya | rumasa kasusahan | krana saking pêtêngipun | amarga suruping surya ||

27. sagunge umat nuruti | nênuwun marang Pangeran | kanthi nangis panuwune | mulane ngaranan isya | têgêse anangisa | marang Ingkang Murbèng Luhur | nênuwun supaya padhang ||

28. kagêntèn padhanging sasi | sakèhe manusa suka | uninga wulan cahyane | padhang sarta ora panas | cacade mung pisahan | mulane ingaran santun | santun warna sabên dina ||

29. têgêse sasi samyasih | kyai guru aris mojar | kitab apa pathokane | Gatholoco angandika | Barulkalbi arannya | mangrêtine barul laut | dene kalbi iku manah ||

30. ati kang kaya jaladri | tanpa watês jêro jêmbar | lan manèh akèh isine | Hasan Bêsari têtanya | sira ora sêmbahyang | Gatholoco aris muwus | sêmbahyang langgêng tan pêgat ||

31. sujud mami sujud eling | keblatku têngahing jagad | barêng napasku sujude | napasku mêtu bun-bunan | salatku mring Pangeran | mêtu saking utêk ingsun | sêmbahyangku mring Hyang Suksma ||

--- 26 ---

32. ingkang mêtu lêsan mami | sêmbahyang mring Rasulullah | kang mêtu irungku kiye | ingkang dzat pratandhanira | iku taline gêsang | kabèh saking napas ingsun | sêbutku Allahu Allah ||

33. sira padha ora ngrêti | Rasulullah sabatira | iku durung linairke | lintang wulan lawan surya | alam dunya wus ana | yêkti tuwa suryanipun | iku kang kitab Anbiya ||

34. kang tinitahake dhingin | dening Hyang cahya Mukhammad | iku lawan sahabate | nanging wujud êroh samya | nèng jroning lintang johar | mangka lintang johar iku | wadhahe êroh sadaya ||

35. babonira saking urip | dadi saking nur Mukhammad | lintang rêmbulan srêngenge | ora liya asalira | pan saking nur Mukhammad | mangka lintang johar iku | dadi pusêre Mukhammad ||

36. yèn sira maido mami | dadi nampikakên sira | mring Kuran sêsêbutane | Hasan Bêsari miyarsa | rumaos kaungkulan | mangkana dènira muwus | wis Gatholoco minggata ||

37. Gatholoco anauri | sun linggih langgare Allah | kabênêran panggonane | iki anèng têngah jagad | ingsun sênêng kapenak | linggih langgar karo udut | ngêntèni prentahing Allah ||

Hasan Bêsari kalah bantahé
38. sakala Hasan Bêsari | sidhakêp kèndêl kewala | puwara alon wuwuse | wus dadi prasêtyaningwang | kalamun bantah kalah | kabèh iki darbèkingsun | sira wajib mêngkonana ||

39. ingsun rila lair batin | langgar wisma barang-barang | pasrah sah duwèkmu kabèh | santri murid ing Cèpèkan | ingkang sênêng ngawula | marang sira anggêguru | wulangên ilmu utama ||

40. para kyai mitra mami | ingsun sumarah kewala | apa kang dadi karsane | manira saiki uga | nêdya lunga lêlana | kabèh kèria rahayu | Hasan Bêsari gya mangkat ||

41. nalangsa rumasa isin | saparan kalunta-lunta | katiwang-tiwang lampahe | ingkang kantun ing Cèpèkan | Gatholoco sineba | para murid tigang atus | andhèr samya munggèng ngarsa ||

Gatholoco pêpeling marang para sahabat
42. Gatholoco sukèng galih | angandika mring sahabat | sanak-sanak ingsun kabèh | yèn sira arsa raharja | poma-poma elinga | aywa tiru lir gurumu | anggêpe sawênang-wênang ||

43. kang mangkono ora bêcik | ngina-ina mring sasama | umat iku padha bae | pintêr bodho bêcik ala | bêja lawan cilaka | wong kuli tani priyantun | lanang wadon ora bêda ||

--- 27 ---

44. wus pinêsthi mring Hyang Widhi | tan kêna ingowahana | papêsthène dhewe-dhewe | mulane bêcik narima | aywa katungkul sira | urip iku bakal lampus | anèng dunya ngèlingana ||

45. aja jub riya kibir |[9] sumêngah gunggung sarira | opèn dahwèn panastène | karêm dora pitênahan | jail silib melikan | angapusi agal alus | anggluwèh dhêmên sikara ||

46. aja pisan ladak êdir | watak angkuh nguja hawa | aja warêg mangan sare | nglakonana sawatara | ingkang sabar tawakal | ingkang sumèh aja nêpsu | ngajèni marang sasama ||

47. aja sira gawe sêrik | aja sira gawe gêla | aja gawe wêdi kagèt | iku aran najis haram | nyandhang mangan ingkang sah | iku lakune wong ilmu | tan kêna kanthi sêmbrana ||

6. Kinanthi
Gatholoco apitutur soal pasêmoning ilmu
1. kudu ingkang nrimèng pandum | sumarah karsaning Widhi | manusa darma kewala | saikine sun takoni | apa mantêp trusing driya | ngaku bapa marang mami ||

2. lamun sira wus tuwajuh | gugunên pitutur iki | nanging sira aja samar | tan kêna maido ilmi | yèn maido kêna cêndhak | uripe kamulyannèki ||

3. kabèh sira anak ingsun | badhenên pasêmon iki | lamun bêngi ana apa | yèn awan ingkang ngêbêki | apa ingkang ora nana | satuhune iya êndi ||

4. adoh tanpa wangên iku | cêdhak tan senggolan iki | yèn adoh katon gumawang | yèn cêdhak datan kaèksi | lamun isi ana apa | yèn suwung luwih mratani ||

5. lêmbut tan kêna jinumput | agal tan kêna tinapsir | ingkang amba langkung rupak | kang ciyut wiyar nglangkungi | bumbung wungwang isi apa | sapa nèng ngarêpmu kuwi ||

6. yèn lanang tan duwe jalu | yèn wadon tan duwe bêlik | iya kene iya kana | iya ngarêp iya buri | iya kering iya kanan | iya ngandhap iya nginggil ||

7. baitane ngêmot laut | kuda ngrap pandêngan nênggih | tapaking kuntul ngalayang | pambarêp adhine ragil | si wêlut ngêlèng ing parang | kodok ngêmuli lèngnèki ||

8. wong bisu asru calathu | jago kluruk jro dhogneki | wong picak amilang lintang | wong cebol anggayuh langit | wong lumpuh ngidêri jagad | anèng êndi susuh angin ||

9. anèng êndi wohing banyu | myang atine kangkung kuwi | golèk gêni gawa diyan | wong ngangsu pikulan warih | kampuh putih tumpal pêthak | kampuh irêng tumpal langking ||

--- 28 ---

10. tumbar isi tompo iku | randhu alas angrambati | mring uwit sèmbukan ika | sagara kang tanpa têpi | rambut irêng dadi pêthak | ingkang pêthak saking êndi ||

11. irênge mring êndi iku | kalawan kang diyan mati | urube mring êndi ika | golèkana kang pinanggih | yèn tan wêruh siya-siya | durung sampurna kang ilmi ||

12. ingkang sarah munggèng laut | gagak kuntul saba sami | duk mencok si kuntul ika | si gagak ana ing êndi | gagak iku nulya têka | si kuntul mibêr mring êndi ||

13. prayoga kudu sumurup | kabèh sira anak mami | pralambang iku rasakna | kang katêmu padha jati | sajatining rasa ika | rasa jroning jalanidhi ||

14. sasmitanên ingkang wimbuh | kawruhana ucap iki | kalawan pangrungunira | sarta paningalmu ugi | tan ana ucap dwi ika | dadi solah-tingkahnèki ||

15. ora sak tan sêrik iku | tan têsbèhmu dzatullahi | kang krasa yèn datan mangan | dèn krasa yèn minum nênggih | sêmbahyanga dèn karasa | dèn krasa dzatullah kuwi ||

Gatholoco mêdharake soal-jawabing ilmu
16. kang wus sawural Allahu | iku aran salat daim | ana manèh ingaranan | martabate kasdu kuwi | lawan ta'rul ta'yin ika | mangrêtine kasdu kuwi ||

17. pikarêpe niyat iku | ciptane ingkang dumadi | dene ta'rul têgêsira | pamêkasing niyat nênggih | dumadine panggraita | mangrêtine ingkang ta'yin ||

18. iku nyata yèn satuhu | wasesane niyat kuwi | dumadine ingkang cipta | cêthane iku sayêkti | ingkang kasdu kuwi iman | ingkang ta'rul iku tohid ||

19. kang ta'yin ma'rifat iku | kang iman yèn ana kuwi | ing niyat ingkang gumlethak | yêkti iku ora sêrik | tansah ningali ing Allah | kang tohid nênge myang osik ||

20. glèthèke paningal iku | pamyarsa pangucapnèki | nyata angên-angênira | ingkang glethakakên Widhi | myarsa ngucapakên pêsthinya |[10] Allah ta'ala ngimbuhi ||

21. dadi aja sak srik iku | tingalira mring Hyang Widhi | anadene kang ma'rifat | iku nênge lawan mosik | anênggih paningalira | pangrungu pangucapnèki ||

22. dadi lan ing dhèwèkipun | têgêse iku sayêkti | bila têsbèh lire ika | tan loro kaanannèki | apan mung Allah kewala | ingkang mosik mênêng kuwi ||

--- 29 ---

23. pamiyarsa lan pandulu | nyatane kaanan iki | poma aja sak srik ika | sasmita sariranèki | kang dèn ucap ingkang ngucap | tan liya Kang Maha Suci ||

24. kudu ingkang awas emut | ora nana liya maning | lamun sira tinakonan | apa pangajape Widhi | mangkene wangsulanira | pangawruh ingsun mring Widhi ||

25. kawimbuhan ilmunipun | Pangeran Kang Maha Suci | ana manèh soalira | apa ingkang dèn arani | sakêcap sarta satindak | mênêng mung sagokan kuwi ||

26. nulya saurana gupuh | ujar sakêcap puniki | kang ngucap nênggih Hyang Suksma | kang mlaku satindak Widhi | kang mênêng sagokan ika | ingkang wus angèl golèki ||

27. Hyang Suksma ya dhirinipun | sarta lamun dèn takoni | pira martabating tingal | saurana tri prakawis | tasnip ingkang kaping pisan | insan kamil kaping kalih ||

28. kadil kapri kaping têlu | tansip idêp têgêsnèki | insan kamil kang sampurna | iku kadya roh idlafi | utawa tansip sêmunya | tingal luluh sampurnaning ||

29. wahyu iku têgêsipun | ingkang paningale sidik | iku têtêp wahyunira | pramilane samya wajib | dèn wêningna prabedanya | anggènira aningali ||

30. mring nabi wali mukminu | nabi têtêp tingalnèki | dene para mundur ika | ing tingale wali mukmin | pira martabating lampah | wangsulana dwi prakawis ||

31. dhingin kadya gêni iku | kaping kalih kadya angin | sêmune kang kadya brama | pênêt panase pribadi | têgêse siramrih enggal | panrima kasuwèn dening ||

32. ingkang angin têgêsipun | pênêt tan kêna pinurih | têgêse wus ora pisan | susah angulati malih | pira martabating badan | saurana tri prakawis ||

33. wondene ingkang rumuhun | kadya tanggal ping pat nênggih | ping dwi kadya tanggal sanga | tanggal ping patbêlas ping tri | têgêse tanggal kaping pat | tulis lair tulis batin ||

34. kadya tanggal sanga iku | luluh sirna têgêsnèki | kaananira Pangeran | tanggal ping patbêlas kuwi | dene sasêdyane sama | kadya kang dadèkkên nênggih ||

35. wus tumêka wangênipun | têkane kawula kuwi | ora kadya yèn dadia | dadi Gusti kang sayêkti | nanging yêkti dadi uga | pira martabat pamanggih ||

36. saurana lima iku | kang dhingin klêthêking ati | ingkang kaping kalihira | katêpêking lampah nênggih | panjriting tangis ping tiga | kêthuk nutu ping pat nênggih ||

--- 30 ---

37. clèrèt ngantih ping limèku | dene panjriting wong nangis | lawan klêthêking wardaya | myang têpêking wong lumaris | tuhune iku pangucap | martanipun akhir kadi ||

38. kadya kapilaku iku | ing tekade kang wus tampi | calèrèting ngantih ika | lir sipat jamalullahi | kêthuking nutu upama | wêdale pangucapnèki ||

39. nyata ora mamang iku | ora susah angulati | Hyang Agung Kang Maha Mulya | kang ngucap iku Allahi | poma aja pindho karya | puniku ingkang sajati ||

40. martabate bumi iku | saurana tri prakawis | dzating roh idlafi ika | kaping pindho roh jasmani | kaping têlu tanpa prênah | tanpa tuduh tanpa yêkti ||

41. kang aran Mukhammad iku | kang hakiki kang majaji | iku nuli saurana | kang aran Mukhammad Nabi | dene kang hakiki ika | iya dzatullah idlafi ||

42. Nabi Mukhammad puniku | anênggih ingkang majaji | dzatullah jasadi ika | kang hakiki kang majaji | loro-loroning atunggal | nyatane yèn sira kuwi ||

43. ingkang tanpa prênah iku | lawan tanpa tuduh kuwi | ing hakekate dzatullah | tan liya pêsthi sirèki | krana sajatine sira | poma aja pindho kardi ||

44. martabat nugrahan iku | lamun sira dèn takoni | pira nugrahaning sadat | saurana tri prakawis | iku ingkang ping sapisan | ngêningake imannèki ||

45. ping dwi ngêningkên tyasipun | anadene kang kaping tri | nglampahake panggaotan | nugrahaning salat nênggih | saurana tri prakara | mêgat karsa ingkang dhingin ||

46. tinggal cipta kalihipun | amadhêp ingkang kaping tri | nugrahaning takbir pira | saurana tri prakawis | dhingin kawruh dwi kawruhnya | jatining wêruh kaping tri ||

47. pituturku durung rampung | nanging iku bae dhisik | krana ingsun arsa lunga | ora lawas ingsun bali | mrene manèh mulang sira | dimène imbuh mangrêti ||

7. Gambuh
Gatholoco lunga andarung lakune
1. anak murid sirèku | kabèh padha kèria rahayu | lilanana saiki manira pamit | Gatholoco mangkat gupuh | lumampah ijèn kemawon ||

2. midêr-midêr ngêlantur | sêdyanira angupaya mungsuh | sagung pondhok guru santri dèn lurugi | binantah ing kawruhipun | yèn kalah dipun pêpoyok ||

--- 31 ---

3. ana ingkang ginuyu | kapok kawus santri kang tan urus | wus dilalah karsaning Kang Maha Luwih | Gatholoco tyas kalimput | mêngku takabur ing batos ||

4. pangrasanira iku | sapa mênang padon karo aku | padu kawruh ingsun wus punjul sasami | marmane manggih sêsiku | kasiku dening Hyang Manon ||

5. kang sipat samar iku | Gatholoco tan rumasa luput | yèn andulu ingkang bangsa lair batin | kaelokaning Hyang Agung | karya lakon langkung elok ||

6. Gatholoco andarung | lampahipun têrus minggah gunung | Endragiri wastanira ingkang wukir | sadaya santri ing gunung | binantah kawruhnya kawon ||

7. jêjanggan para wiku | rêsi buyut wasi lan manguyu | dèn lurugi bantah kawruh syara' ilmi | ingkang kawon dèn gêguyu | Gatholoco asru moyok ||

8. solah tingkah kumlungkung | ngrèngkèl nakal rêmên nyrekal digung | watak êdir ilmu syara' dèn pabêni | mila saya camahipun | ya ta gênti winiraos ||

Endhang Rêtna Déwi Lupitwati ing dhépok Cêmarajamus
9. ing Endragiri gunung | wontên endhang gêntur tapanipun | apêparab Rêtna Dèwi Lupitwati | sadaya punggawanipun | samya èstri maksih anom ||

10. satunggal wastanipun | apêparab Dèwi Mlênukgêmbuk | nama Dèwi Dudulmêndut kang satunggil | mêrak ati dhasar ayu | cantrik kalih ugi wadon ||

11. satunggal namanipun | akêkasih Dèwi Rara Bawuk | kang satunggal Dèwi Blèwèh kang wêwangi | gapyak sumèh kaduk cucut | nèng ngarsa gusti tan adoh ||

12. sang rêtna dhepokipun | yèku dhepok ing Cêmarajamus | pratapane ing guwa Sèluman wêrit | angkêr sinêngkêr barukut | botên sêmbarangan uwong ||

13. bangkit uningèng ngriku | yèn tan antuk lilane sang ayu | dene lamun wus kêparêng dèn idèni | kaidèn ingkang amêngku | sinome guwa katongton ||

8. Sinom
Gatholoco manjing dhepok Cêmarajamus
1. ingkang samya nèng asrama | Rêtna Dèwi Lupitwati | lagya sakeca ngandikan | lawan cèthi êmban cantrik | kagèt dupi umèksi | dhumatêng wau kang rawuh | sajuga janma priya | lênggah sandhing para èstri | Mlênukgêmbuk sigra nabda atêtanya ||

--- 32 ---

2. lah sira iku wong apa | wani malbèng Endragiri | rupamu ala tur kiwa | pinangkanira ing êndi | lan sapa kang wêwangi | angakua mumpung durung | cilaka siya-siya | apa tan kulak pawarti | lamun kene larangan katêkan priya ||

3. Gatholoco tansah nyawang | botên pisan amangsuli | mêndongong kèndêl kêwala | lir bisu mung clumak-clumik | malah angiwi-iwi | lingak-linguk kukur-kukur | dèrèng purun cantênan | nudingi mring cantrik èstri | dangu-dangu sumaur ngucap mangkana ||

4. sun iki janma utama | nyata yèn lanang sajati | kêkasih Barangpanglusan | lan aran Barangkinisik | têtêlu jênêng mami | ananging ingkang misuwur | manca pat manca lima | tanapi mancanagari | Gatholoco punika aran manira ||

5. omahku ing têngah jagad | pinangkane saking wuri | nuruti sêdyaning karsa | pramilane praptèng ngriki | prêlu arsa pinanggih | marang sirèku wong ayu | dhuh mirah pujaningwang | lamun condhong sun rabèni | Mlênukgêmbuk muring-muring asru nabda ||

6. gumêndhung si asu ala | lancang pangucap kumaki | dêksura tindak sêmbrana | adol bagus marang mami | ingsun tan pisan sudi | andêlêng marang dhapurmu | bêcik sira minggata | aja katon anèng ngriki | eman-eman panggonan dèn ambah sira ||

7. wangsulane gêmang lunga | malah sira mirah nuli | nurutana karsaningwang | dhuh wong ayu sun rabèni | mangsuli manas ati | wuwuse saya dalurung | si anjing kêna sibat | tan kêna ginawe bêcik | mara age tutugna dak-kêpruk bata ||

Gatholoco ngrêrêpi wangsalan
8. Gatholoco saurira | widhêng galêng (yuyu) dhuh maskwari | wong ayu bok aja duka | kuwuk mangsa kolang-kaling (luwak) | ron kang kinarya kikir (rêmpêlas) | wêlasana awak ingsun | parikan jênang sela (apu) | apuranên sisip mami | jalak pita (kapodhang) sun cadhang dadia garwa ||

9. baita kandhêg samudra (labuh) | lara wirang sun labuhi | terong alit dhêdhompolan (ranti) | bok aja nganti sawarsi | bibis kulinèng tasik (undur-undur) | sayêkti tan nêdya mundur | wastra kang mawa tumpal (sarung) | yên durung mondhong sirèki | isih cuwa atiku pan durung lêga ||

10. lan manèh ngong ngrungu warta | gustimu Sang Lupitwati | misuwur lamun waskitha | pintêr mring sabarang ilmi | tan ana kang ngungkuli | sarta wus jumênêng wiku | lamun kapara nyata | manira arsa nandhingi | bantah kawruh sakarsane ilmu apa ||

--- 33 ---

Ambatang cangkrimané Déwi Mlênukgêmbuk
11. Mlênukgêmbuk saurira | badhenên cangkriman mami | lan soale gustiningwang | Rêtna Dèwi Lupitwati | soale êmban cantrik | yèn sira ngrêti sadarum | nadyan rupamu ala | gustiku Sang Lupitwati | apadene para cèthi cantrikira ||

12. mêsthine nurut kewala | kabèh gêlêm anglakoni | Gatholoco alon mojar | apa têmên tan nyidrani | upamane ngapusi | apa sira wani tanggung | yèn sira ora dora | sun jawabe ing samangkin | lah ucapna cangkrimane kaya ngapa ||

13. Mlênukgêmbuk alon mojar | ana uwit agung siji | pang papat godhonge rolas | kêmbange tanpa winilis | wohe amung kêkalih | mung sawiji trubusipun | mubêng wolu pangira | puniku ingkang sawiji | anadene cangkriman ingkang satunggal ||

14. ingsun ningali maesa | kathahe amung kêkalih | nanging têlu sirahira | badhenên cangkriman kuwi | Gatholoco miyarsi | reka-reka tan sumurup | malênggong palingukan | kêcap-kêcap kêthip-kêthip | Mlênukgêmbuk gumujêng alatah-latah ||

15. kowe manèh yèn bisaa | ambatang cangkriman iki | dhapurmu ala tur kiwa | Gatholoco anauri | mêngko dhisik pinikir | supaya bisa katêmu | mara padha rungokna | wong kabèh kang anèng ngriki | sun badhene bênêr luput saksènana ||

16. ananging kalamun salah | aja padha ngisin-isin | bismillah mbadhe cangkriman | cangkrimane wong mrak ati | wit agung mung sawiji | iku jagad têgêsipun | pang papat iku keblat | godhong rolas iku sasi | trubus siji êpang wolu iku warsa ||

17. kêmbang tanpa wilang lintang | minangka woh loro kuwi | anane surya rêmbulan | lan manèh ingkang sawiji | sira iku ningali | kêbo loro dhase têlu | iku wus dadi lumrah | kêbo alam dunya iki | lanang wadon kêtêl wulu sirahira ||

18. Gatholoco alon ngucap | apa bênêr apa sisip | mangkono pambatang ingwang | mring cangkrimanira iki | Mlênukgêmbuk miyarsi | wus kabatang soalipun | rumasa yèn kasoran | sedhot mundur sarwi nglirik | alon ngucap saiki narima kalah ||

Ambatang cangkrimané Déwi Dudulmêndut
19. Dudulmêndut sira mapan | mèsam-mèsêm angèsêmi | wus ayun-ayunan lênggah | Gatholoco nulya angling | soal apa sirèki | sun badhene cangkrimanmu | Dudulmêndut angucap | mangkene cangkriman mami | mara age badhenên ingkang pratela ||

--- 34 ---

20. ing êndi prênahe iman | ing êndi prênahe budi | ing êndi prênahe kuwat | apa ingkang luwih pait | lan ingkang luwih manis | luwih atos saking watu | apa kang luwih jêmbar | ngungkuli jêmbaring bumi | apa ingkang luwih dhuwur saking wiyat ||

21. apa ingkang luwih panas | ngungkuli panasing gêni | luwih adhêm saking toya | luwih pêtêng saking wêngi | êndi aran ningali | lan êndi kang luwih luhur | êndi kang luwih andhap | apa ingkang luwih gêlis | akèh êndi wong gêsang lawan wong pêjah ||

22. wong sugih lawan wong nistha | wong jalu lawan wong èstri | wong kapir lawan wong Islam | mara badhenên saiki | Gatholoco nauri | prênahe iman puniku | anèng jantung gonira | ing utêk prênahe budi | otot balung prênah panggonane kuwat ||

23. prênahe wirang ing mata | ing dunya kang luwih pait | batine wong kang malarat | dene ingkang luwih manis | batine wong kang sugih | lamun wong kang luwih lumuh | kang blilu tan wruh sastra | ingkang aran aningali | iku janma ingkang wruh ilmuning Allah ||

24. ing êndi kang luwih pêrak | ing dunya kang luwih gêlis | ingkang luwih bungahira | iku marmaning Hyang Widhi | kang amba luwih bumi | yêkti pandêlêng puniku | landhêp luwih kang braja | iku nalare wong lantip | ingkang adhêm luwih toya ati sabar ||

25. luwih atos saking sela | atine wong dhangkal pikir | atine wong kang brangasan | panase ngungkuli gêni | wong jalu lan wong èstri | yêkti akèh wadonipun | sanadyan wujud lanang | tan wêruh têgêse èstri | kêna uga sinêbut sasat wanita ||

26. wong urip lan wong palastra | têmêne akèh kang mati | sanadyan wujude gêsang | kalamun wong tanpa budi | iku prasasat mati | wong sugih lan wong nisthèku | mêsthi akèh kang nistha | sanadyan sugih mas picis | lamun bodho tanpa budi tanpa nalar ||

27. kêna sinêbut wong nistha | tan duwe pakarti benjing | kalamun ing rahmatullah | wong Islam lawan wong kapir | Islam kapir mung lair | yèn tan ana anggitipun | manawa datan wikan | pranatanira agami | têtêp kapir yêktine janma punika ||

Ambatang cangkrimane Dèwi Rara Bawuk
28. wong iku nyata pintêran | tan kêna dèn mêjanani | Dudulmêndut mundur sigra | sarwi awacana aris | wus bênêr ora sisip | saikine ingsun têluk | Rara Bawuk gya mapan | mangkana dènira angling | dika bêdhèk gus ngantèn cangkriman kula ||

29. kabèh ingkang sipat gêsang | kang ana ing dunya iki | pangucape pirang kêcap | mangka lèklu iku klimis | Gatholoco miyarsi | reka-reka tan sumurup | mêlênggong palingukan | gèdhèg-gèdhèg angucêmil | Rara Bawuk gumujêng alatah-latah ||

--- 35 ---

30. sarwi kêplok bokongira | angènjêpi ngisin-isin | sira manèh yèn bisaa | anjawab cangkriman mami | dhapurmu anjênginggis[11] | kaya antu lara ngêlu | Gatholoco angucap | buh bênêr buh luput iki | sun badhene dhiajêng cangkrimanira ||

31. ucape kang sipat gêsang | kang ana ing dunya iki | pan amung salikur kêcap | nora kurang nora luwih | dene sastra kang muni | pan iya amung salikur | kabèh ucaping jalma | kang ana ing dunya iki | lèklu klimis iya iku têgêsira ||

32. têlèk nèng alu lêsungan | yèn dicêkêl yêkti amis | salawase durung ana | têlèk ingkang mambu wangi | Rara Bawuk miyarsi | yèn kajawab soalipun | rumasa katiwasan | ora wurung dirabèni | sênthot mundur sumingkir sêmu kisinan ||

Ambatang cangkrimane Dèwi Blèwèh
33. angucap ingsun wus kalah | saprentahmu sun lakoni | gantya Dèwi Blèwèh mapan | lênggah nêdya bantah ilmi | Sang Dèwi Blèwèh angling | badhenên cangkriman ingsun | isine alam dunya | kabèh ana pirang warni | lawan pira rasane lamun pinangan ||

34. sun andulu wujudira | adêge wolung prakawis | pikukuhe raga tunggal | sipat papat keblat kalih | patbêlas ingkang kèri | kang loro tutup-tinutup | samya manjêr bandera | kêkalih pating karingih | lah badhenên mangrêtine kadiparan ||

35. Gatholoco duk miyarsa | reka-reka tan mangêrti | mung dhêlêg-dhêlêg kewala | Dèwi Blèwèh ngisin-isin | lenggak-lenggok nudingi | malerok sarwi gumuyu | sira masa bisaa | ambatang cangkriman mami | wong dhapurmu saru kiwa irêng mangkak ||

36. Gatholoco saurira | mêngko sun pikire dhisik | bismillah badhe cangkriman | cangkrimane gêndhuk kuwi | isine dunya iki | amung sanga kathahipun | ingkang kinarya ngetang | angkane mung sangang iji | ora nana ingkang luwih saking sanga ||

37. sawuse jangkep sadasa | bali marang siji maning | iku tandhane mung sanga | isine ing dunya iki | kabèh mung sanga kuwi | kaanane rupa iku | yêktine nêm prakara | wijange sawiji-wiji | irêng biru putih kuning ijo abang ||

38. liya iku ora nana | rupa ingkang manca warni | iku padha ngêmu rasa | dene kabèh kang binukti | ing alam dunya iki | rasane mung ana wolu | lêgi gurih kalawan | pait gêtir pêdhês asin | sêpêt kêcut ganêpe wolung prakara ||

--- 36 ---

39. adu bokong têgêsira | gênah lamun asu anjing | padha adu bokongira | ngadêg suku wolung iji | keblatira kêkalih | madhêp ngalor lawan ngidul | sipate iku papat | matanira patang iji | lawangane bolongan ana patbêlas ||

40. cangkêm irung miwah karna | silite kalawan prêji | gunggunge kabèh patbêlas | kang tutup-tinutup sami | panjinge dakar prêji | pating krêngih êndêmipun | dene umbul pulêtan | bandera buntute kalih | ting jalênthir lir bandera karo pisan ||

41. apa bênêr apa ora | mangkono pambatang mami | mara age wangsulana | Dèwi Blèwèh duk miyarsi | kajawab soalnèki | sakalangkung gêtun ngungun | garjita jroning nala | pinasthi kalawan takdir | awak ingsun kinanthi wong kaya sira ||

9. Kinanthi
1. Dèwi Blèwèh nulya mundur | sarwi awacana manis | ingsun wus rumasa kalah | sakarêpmu sun lakoni | manira manut kewala | ora sumêdya nyelaki ||

Ambatang cangkrimane Rêtna Déwi Lupitwati
2. namung kantun kusumayu | Rêtna Dèwi Lupitwati | mapan lênggah arsa bantah | Gatholoco nabda aris | sirèku kèri priyangga | êmbane kalawan cantrik ||

3. kalah bantah padha mundur | sira Dèwi Lupitwati | apa nutut apa bangga | sabudimu sun kêmbari | rêtna dèwi angandika | apa saujarmu kuwi ||

4. yèn sira ngarani têluk | yêktine têluk wak mami | yèn sira ngarani bangga | sabênêre ingsun wani | mung iki cangkriman ingwang | kathahe têlung prakawis ||

5. badhenên ingkang dumunung | têgêse wong laki rabi | lan têgêse wadon lanang | têgêse sajodho kuwi | Gatholoco saurira | ora susah nganggo mikir ||

6. prakara cangkriman iku | têgêse wong laki rabi | ingkang aran wadon lanang | ingsun uga wus mangrêti | mung rèmèh gampang kewala | rungokna pambatang mami ||

7. têgêse wong lanang iku | ala kang têmênan kuwi | iya iku ananingwang | rupane ala ngluwihi | wadon iku têgêsira | gênah panggonane wadi ||

8. wadine wong wadon iku | wujude wujudmu kuwi | sabênêre luwih ala | dunung sarta asalnèki | acampur kalawan priya | tuduhna kang ala iki ||

--- 37 ---

9. mula rabi aranipun | wong lanang amêngku èstri | rahab ngrahabi sadaya | kang ala lawan kang bêcik | mula lanang aranira | aja nglendhot marang èstri ||

10. mung iku pambatang ingsun | apa bênêr apa sisip | Lupitwati aturira | pukulun pêpundhèn mami | saèstu lêrês sadaya | marmane amba samangkin ||

11. nrimah kawon sampun têluk | sumanggèng karsa nglampahi | muhung asrah jiwa raga | tan pisan nêdya gumingsir | ing dunya praptèng dêlahan | têtêp mantêp lair batin ||

Gatholoco mulang para garwa
12. Gatholoco sukèng kalbu | gumujêng sarwi mangsuli | tuturira sun tarima | lan manèh wiwit saiki | sirèku kabèh kewala | têtêp dadi garwa mami ||

13. mulane sira sadarum | kudu manut gurulaki | sabarang parentah ingwang | abot ènthèng aywa nampik | lamun nampik siya-siya | tan wurung sida bilai ||

14. wus lumrah wong lanang iku | wajibe mêngkoni rabi | sanadyan rupane ala | nanging pantês dèn ajèni | sinêmbah mring garwanira | krana aran gurulaki ||

15. solah tingkah murih patut | satiti angati-ati | tan kêna kanthi sêmbrana | yèn sêmbrana ora bêcik | sanadyan lunga sadhela | kudu pamit marang mami ||

16. kajaba kang kadi iku | rungokna pitutur mami | amurih salamêtira | aywa karêm karya sêrik | dèn sabar aywa brangasan | ngajènana mring sasami ||

17. upama sira katêmu | marang pamitranmu yayi | kalamun sira micara | kudu ingkang sarwa manis | dimène rêna kang myarsa | aywa nganti dèn ewani ||

18. yèn sira micara saru | utawa dhêmên ngrasani | mring alane liyan janma | sayêkti akèh kang sêngit | datan sênêng malah ewa | sinêbut wong kurang budi ||

19. upamane ana tamu | dèn enggal sira nêmoni | kang srèsèh nuli bagèkna | linggihane ingkang rêsik | sirèku kang lêmbah manah | sokur bisa nyugatani ||

20. sanadyan tan bisa nyuguh | nanging sumèh ulat manis | têmbunge gapyak sumanak | rumakêt sajak ngrêsêpi | supaya tamune suka | sênêng ora gêlis mulih ||

--- 38 ---

21. yèn sira sêmu marêngut | kang mradhayoh yêkti wêdi | kinira kalamun ladak | utawa kinira êdir | dèn arani ora lumrah | datan kurmat mring sasami ||

22. watak andhap asor iku | wêkasane nêmu bêcik | raharja sugih têpungan | kinèringan mring sasami | linulutan pawong mitra | akèh ingkang trêsna asih ||

23. kang garwa samya tumungkul | sadaya matur wotsari | dhuh pukulun kasinggihan | wulangipun gurulaki | saliring dhawuh paduka | sayêkti kawula pundhi ||

Têtêngêr sajatining wadon lan sajatining lanang
24. Gatholoco alon muwus | rèhning sira wus ngantêpi | marma saking karsaningwang | kêpengin arsa udani | pratandhane kang sanyata | apa bênêr sira èstri ||

25. samêngko mrih gênahipun | manira arsa nontoni | mring prênah têtêngêrira | wujude ingkang sajati | sirèku padha lukara | supaya cêtha kaèksi ||

26. para garwa alon matur | dhuh pukulun kadipundi | dene paring dhawuh lukar | kawula lumuh nglampahi | krana saking botên lumrah | nalar saru tan prayogi ||

27. Gatholoco asru bêndu | tuturmu padha ngantêpi | mantêp lair batinira | mituhu mring gurulaki | kayaparan ing samangkya | tan miturut prentah mami ||

28. lamun rèwèl datan manut | sirèku bakal bilai | sidane nêmu cilaka | katiban gitik panjalin | wong siji kaping limalas | lan manèh sun sêpatani ||

29. ananging yèn padha manut | nurut marang karêp mami | sawuse lukar busana | nuli marang tilam sari | awak ingsun pijêtana | supaya kêsêle mari ||

30. para garwa samya manut | tyas ajrih dèn supatani | sadaya lukar busana | Gatholoco duk umèksi | gumujêng alatah-latah | sarwi ngingkrang munggèng kursi ||

31. mangkana dènira muwus | saiki katon sajati | wus cêtha nyata wanita | têngêre wadon kaèksi | warna-warna datan padha | ana gêdhe ana cilik ||

32. rèhning cêtha wus kadalu[12] | wujudnya sawiji-wiji | akarya rênaning driya | ing samêngko sun lilani | kabèh padha tutupana | ngagêma busana maning ||

--- 39 ---

33. yèn sirèku arsa wêruh | marang sajatining laki | duwèkingsun tingalana | bêcike apa saiki | utawa mêngko kewala | sakarêpmu sun turuti ||

34. lamun sira ngajak ngadu | duwêkmu lan duwèk mami | manira manut sakarsa | gêlêm bae ingsun wani | sira ngajak kaping pira | manira saguh ngladèni ||

35. rêtna dèwi alon matur | pukulun pêpundhèn mami | prakawis nalar punika | amba tan kapengin uning | dhumatêng wujuding priya | nuwun gunging pangaksami ||

36. kang awit pamanggih ulun | kirang prêlu aningali | kawula datan mêntala | lan malih botên prayogi | pramilane botên susah | paduka paring udani ||

37. Gatholoco alon muwus | dhuh wong ayu mêrak ati | sumèh sêmune prasaja | susilèng solah rêspati | wangsalan iki rungokna | wulang mring sira wong manis ||

10. Dhandhanggula
Wangsalan wulang wanodya
1. jayèng sastra êmpaning lêlungid | sirik agêng jênênging wanudya | luput barang rèh wurine | wruh ing wêkasanipun | teja panjang kang ngêmu warih (kluwung) | sinjang agêming priya (bêbêd) | kang kêdah sinawung | pawèstri kathah rubeda | taji sawung (jalu) ganda pangusaping lathi (lênga krawang) | kalupute kawangwang ||

2. putran dhênta (pratima) ron aglar ing siti (uwuh) | pêlêm agung kang galak gandanya (kuwèni) | ewuhaya pratikêle | wanita tindak dudu | kuda mijil ing tamansari (kalisahak) | piring siti (cowèk) upama | dadya dhèwèkipun | angrusak badan priyangga | sari tala (malam) dhadhaking ron (talutuh) sun wastani | nalutuh alam dunya ||

3. kisma rêmpu (lêbu) atmaja Jumiril (Umarmaya) | marma èstri tan kalêbu wêca | nata prabu ing Tasmitèn (Gêniyara) | kaca kang tanpa ancur (ram) | gawe eram ingkang ningali | pantês yèn piniyara | talatahing laut (muwara) | ing tekad angayawara | jamang wastra (têpi) ojating wong awêwarti (kaloka) | nêtêpi ing saloka ||

4. gingsiring wulan purnama sidhi (grahana) | bêbayi sah kang saking tuntunan (puput) | graitanên satuntase | ingkang tumibèng luput | tambang palwa (wêlah) ingsun wastani | parikan jênu tawa (tungkul) | pan aja katungkul | ing solah kang tanpa karya | mênyan kuning (wêlirang) kang toya saking jasmani (kringêt) | èngêta kawirangan ||

--- 40 ---

5. ing Ngajêrak pêpatih nata jin (Sannasal) | pulas langking kang kinarya sastra (mangsi) | kèksi-èksi wêkasane | tanpa asil ing laku | sêmbahyange janma minta sih (salat hajat) | katrapaning manusa (dhêndha) | dhêndhaning Hyang Agung | tanpa kajating panyipta | yasa ranu (balê kambang) Narendra Bojanagari (Suryawisesa) | kumambang ing wisesa ||

6. janma wirya (mukti) salendro jroning pring (suling) | dipun eling-eling wong agêsang | aja manggung mukti bae | dhuh babo jamang wakul (wêngku) | sêkar pandhan mawur kasilir (pudhak) | nadyan têdhaking nata | sajagad winêngku | barat gung mrawasèng wrêksa (prahara) | jarot pisang (sêrat) ana mlarat ana sugih | wus kaprah alam dunya ||

7. Putri Mandura (Sumbadra) kang jamang kudhi (karah) | nadyan trahing janma sudra papa | lamun bêcik pamarahe | aji Nata Salyèku (candhabirawa) | putêr alit ginantang nginggil (prêkutut) | patut sira anggoa | condhongna ing kalbu | wiku raja ing Kusniya (Bawadiman) | Sarkap putra (Samardikaran) dèn gêmi simpên wêwadi | ywa kongsi kasamaran ||

8. tawon agung kang atala siti (tutur) | wikan nugraha wulang akhirat (swarga) | yèn siranggo tutur kiye | nywargakkên bapa biyung | nyarambahi mring kaki nini | salawase raharja | mitra karuh lulut | yèn kêna godhaning setan | sapu gamping (usar) garwa Hyang Guru Pramèsthi (Bathari Durga) | durgama karya sasar ||

9. widhêng galêng ( yuyu) Kumbayana siwi (Aswatama) | têgêse èstri ayu utama | pratandha sêrat pangrêmbe (pèngêt) | cipta tyas tan kawêtu (graita) | kang wus lêpas graita lantip | ngêt-èngêt ing kawignyan | pangumbaring puyuh (jajah) | anjajah saruning badan | jala panjang (krakad) suluke wayang kalithik (sêndhon) | yèn kaledhon ing tekad ||

10. kênthang rambat (katela) gancaring wong ngringgit (lakon) | têtelada èstri kang utama | kang prayoga lêlakone | singa lir munggèng kasur (kucing) | kênya putri Kartanagari (Susilawati) | yèn tan susilèng priya | pan kuciwèng sêmu | dêkunging sabda tanaga (taklim) | gugur parlu (batal) nora batal ing wêwadi | wong taklim sapadhanya ||

Gatholoco pamit lunga marang Cèpèkan
11. rêtna dèwi matur awotsari | saking dhawuh piwulang paduka | muhung nuwun pangèstune | mugi-mugi jinurung | badan kula bangkit nglampahi | Gatholoco ngandika | dhuh sira wong ayu | ayune ayu têmênan | aywa kagèt ingsun lilanana pamit | saiki ingsun lunga ||

12. krana prêlu kangên arsa tilik | anak murid ing pondhok Cèpèkan | besuk bali mrene manèh | sira kèri rahayu | Gatholoco pangkat pribadi | ing marga tan winarna | kacarita sampun | dumugi pondhok Cèpèkan | para murid dupi miyat ingkang prapti | sukèng tyas kanthi kurmat ||

--- 41 ---

11. Kinanthi
Gatholoco jumênêng gurunadi
1. Gatholoco praptanipun | ing Cèpèkan pondhok santri | langkung sukaning wardaya | aningali para murid | samya sangêt kurmatira | dhumatêng sang gurunadi ||

2. nulya minggah langgar gupuh | sêsalaman gênti-gênti | ri wusnya samya salaman | para murid nilakrami | wilujêng rawuh paduka | Gatholoco anauri ||

3. iya saking pandongamu | ingsun ginanjar basuki | sasuwene ingsun tilar | sira kabèh anak murid | apa padha kawarasan | santri murid awotsari ||

4. pangèstu brêkah pukulun | palimarmaning Hyang Widhi | sadaya kawilujêngan | maksih langgêng kados lami | Gatholoco angandika | kapriye wulangku nguni ||

5. apa sira isih emut | sokur lamun ora lali | aturnya maksih kèmutan | kawula sangêt kapengin | nuwun mugi kasambunga | lajêngipun kadospundi ||

6. Gatholoco alon muwus | panjalukmu sun turuti | sirèku aywa sumêlang | uga bakal sun sambungi | lah mara padha rungokna | manira tutur saiki ||

Mêdharake banjure soal-jawabing ilmu
7. nugrahaning budi iku | saurana tri prakawis | cipta ning kang kaping pisan | panggraita kaping kalih | sang panyipta kaping tiga | kanugrahaning roh kuwi ||

8. saurana iku têlu | anadene ingkang dhingin | urip tan kalawan nyawa | ingkang kaping kalih kuwi | ora angên-angên liyan | Allah kewala kaping tri ||

9. tan ana woworanipun | ingkang wahdatil mujudi | nugrahan sakarat pira | saurana tri prakawis | kang dhingin adhêpanira | idhêp ingkang kaping kalih ||

10. madhêp ingkang kaping têlu | lamun sira dèn takoni | nugrahaning iman pira | saurana tri prakawis | sokur ingkang kaping pisan | tawakal ingkang ping kalih ||

11. sabar ingkang kaping têlu | pira nugrahaning tohid | saurana dwi prakara | krana têtêp ingkang dhingin | wêdi kaping kalihira | nugrahan ma'rifat jati ||

--- 42 ---

12. sira sumaura gupuh | iku namung saprakawis | ana ing kaananira | anênggih karsa rasaning | rasa wisesa prayoga | martabate kramat kuwi ||

13. mangrêtine ana têlu | karêm af'al para mukmin | para wali karêm sifat | akarêm dzat para nabi | lire karêm ing dzatullah | ya sok ana asihaning ||

14. ingkang karêm sifat iku | uga ana gumlèthèking | lire karêm afalullah | mila ana obah-osik | yèn sêbit paningalira | êning kabuka sayêkti ||

15. ing sifat jamal puniku | jamal kamal kahar nênggih | dumadine imanira | sakbul gumlèthèking ati | dadine olèh sampurna | sampurnaning gêsang nênggih ||

16. martabate nyawa iku | lamun sira dèn takoni | kathahe namung satunggal | iya iku roh idlafi | mung sawiji marganira | têgêse urip puniki ||

17. ora nana urip têlu | ingkang mêsthi mung sawiji | lamun sira tinakonan | êndi Allah ing saiki | iku nuli saurana | sapa ingkang ngucap kuwi ||

18. aja ta sirèku umyung | yèn sira dudu Hyang Widhi | yêktine ingkang dèn ucap | kang ngucap tan liyan Widhi | nanging kudu kawruhana | ing panarima sayêkti ||

19. ana ingkang nrima iku | kadya toya lawan siti | lawan ingkang kaya udan | apadene kaya wêsi | kalawan kaya samudra | ingkang kaya lêmah warih ||

20. dèn rumêsêp têgêsipun | ora pêgat kang rohani | têgêse kang kadya udan | datan pêgat tingalnèki | ana manèh kadya tosan | sakarsanira mrentahi ||

21. ginawea arit wêdhung | pêthèl wadung kudhi urik | ora owah sifatira | isih bae wujudnèki | ingkang upama samudra | pituduh ingkang prayogi ||

22. puniku mêsthine antuk | ing ujar sakêcap tuwin | ing laku satindak lawan | amênêng sagokan nênggih | lamun wis kadya samudra | ora owah tingalnèki ||

23. sira andulu-dinulu | ora nana tingal kalih | ora nana ucap tiga | dadi sampurna salating | wêruh paraning sêmbahyang | wêruh paraning ngabêkti ||

24. nyata bênêr ora kusut | lan wêruh paraning osik | wêruh paraning nêngira | wêruh paraning miyarsi | wêruh paraning pangucap | wêruh paran ngadêg linggih ||

--- 43 ---

25. lan wêruh paraning turu | wêruh paranira tangi | wêruh paraning mêmangan | wêruh paran nginum warih | wêruh paran ambêbuwang | wêruh paran sêne nênggih ||

26. wêruh paran sênêng nêpsu | wêruh paraning prihatin | wêruh paran ngidul ngetan | mangalor mangulon kuwi | wêruh paraning mangandhap | wêruh paraning manginggil ||

27. wêruh paran têngah iku | wêruh paranira pinggir | wêruh paraning palastra | wêruh paraning urip |[13] wêruh kabèh kang gumêlar | kang gumrêmêt kang kumêlip ||

28. tan samar wêruh sadarum | anane sasmita iki | sira kabèh poma-poma | anak ingsun para murid | sirèku aywa sêmbrana | wêruha rasaning tulis ||

29. dene sira yèn wis wêruh | kêkêrana ingkang wêrit | aywa umyung pagêrana | aywa sêmbarangan kuwi | nganggo duga kira-kira | aywa dumèh bisa angling ||

30. lan manèh aywa kawêtu | mring wong ahli syara' nênggih | yèn maido têmah kopar | karana rêrasan iki | ora amiyarsa syara' | amung sajatining ilmi ||

31. ingkang rèntèng ingkang racut | tan ana kaetang malih | caritane soal ika | padha anggitên ing batin | dadi wijange sadaya | sira ingkang ahli budi ||



